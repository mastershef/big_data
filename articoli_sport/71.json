{"categoria": "Basket", "sottotitolo": "Sardi vincono nell'overtime e portano la serie sul 2-0", "testo": "(ANSA) - ASSAGO (MILANO), 31 MAG - Sassari \u00e8 ad un passo dal\nsogno, Milano a mezzo dal baratro. Per dare un vincitore e un\nvinto a gara2 serve il supplementare (arrivato grazie ad un\ntripla di Pierre a 9\" dalla sirena): all'overtime la Dinamo\nschianta l'Olimpia (112-101) con la freschezza del corpo e la\nleggerezza della mente e un parziale fatale di 14-0. I sardi\nsono cos\u00ec avanti 2-0, con i prossimi due match point da giocare\ndavanti al proprio pubblico per chiudere la serie e confermarsi\nbestia nera di Milano. L'eroe della serata \u00e8 Polonara (29 punti)\nma l'Olimpia \u00e8 furiosa per l'arbitraggio: con Tarczewski e Burns\nfuori per 5 falli, i lunghi di Sassari banchettano a rimbalzo\n(58 a 38); inoltre arrivano ben 37 tiri liberi per gli ospiti\n(contro gli appena 22 dei padroni di casa). Nemmeno una prova\nmaiuscola di James (32 punti con 8 triple, pareggiato il record\ndi Belinelli in una semifinale) e la solita lezione di Micov\n(21) sono linfa per Milano, uscita tra le contestazioni del\nForum. E con un piede gi\u00e0 all'inferno.", "titolo_articolo": "Basket: playoff, Milano-Sassari 101-112", "tags": ["basket", "archiviato", "olimpia", "james", "pierre", "person", "sassari", "organization"]}