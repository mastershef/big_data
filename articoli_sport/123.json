{"categoria": "Sport", "sottotitolo": "Raffaele Mazzola caduto dopo un salto \u00e8 stato travolto dagli altri in gara Manifestazione annullata", "testo": "Incidente mortale nel circuito di motocross di Cavallara, a Mondavio (Pesaro Urbino) nel corso della manifestazione valevole come quarta prova del Campionato Italiano Senior di Motocross. Nel corso del primo giro della\u00a0prima manche, il pilota Raffaele Mazzola \u00e8 caduto in un salto. E' intervenuto il personale sanitario e la gara \u00e8 stata interrotta. Mazzola per\u00f2 \u00e8 deceduto. Sul posto i carabinieri. La federazione Motociclistica Italiana ha annullato la manifestazione.\nIl padre di Andrea Dovizioso,\u00a0Antonio, \u00e8 rimasto ferito nell'incidente durante la gara a Cavallara, a Mondavio (Pesaro Urbino) valevole come quarta prova del Campionato Italiano Senior di Motocross, in cui \u00e8 morto il\u00a0pilota 59enne Raffaele Mazzola. Antonio Dovizioso, 65 anni, era tra i piloti che hanno travolto Mazzola, caduto male dopo un salto: sarebbe l'unico rimasto ferito, ha riportato la fratturadi alcune costole.\nMazzola aveva 59 anni, era originario di San Don\u00e0 di Piave (Venezia). L'incidente \u00e8 avvenuto sabato sera, ma la Federazione Motociclistica Italiana lo ha reso noto domenica. Stando a quanto si \u00e8 appreso, Mazzola avrebbe perso il controllo della moto durante il salto e sarebbe caduto male a terra, venendo travolto da altri piloti che venivano dietro di lui. Inutili i tentativi di rianimarlo. La gara, riservata agli over 50, in programma per domenica, era stata anticipata a sabato sera, a causa delle previsioni meteo che indicavano pioggia e maltempo per oggi. In origine ieri sera erano previste le prove.", "titolo_articolo": "Motocross: muore pilota durante una gara, ferito il padre di Dovizioso", "tags": []}