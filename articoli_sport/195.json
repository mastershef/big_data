{"categoria": "Sport", "sottotitolo": "Spareggio col Verona, per padovani sarebbe prima assoluta ", "testo": "Un dato e' certo: anche il prossimo anno il Veneto sara' presente nella massima serie di calcio italiana. Ma che ci vada il Verona, che in A ha anche vinto uno scudetto, o il Cittadella non \u00e8 esattamente la stessa storia. Lo spareggio playoff di B permettera' a una delle due contendenti di prendere il posto del Chievo, retrocesso quest'anno tra i cadetti. Appuntamento per l'andata domani sera al 'Tombolato' di Cittadella, piccolo impianto da 7 mila posti, e domenica al Bentegodi di Verona per il ritorno.\nSaranno i cugini dell'Hellas a rimpiazzare la societa' del presidente Campedelli, oppure un'altra \"favola\" del calcio moderno, il Cittadella della famiglia Gabrielli? Domanda che avra' la sua risposta in 180 minuti che si annunciano davvero combattuti. Se dovesse passare la formazione allenata da Aglietti, per il Verona il prossimo sarebbe il ventinovesimo campionato nella massima serie, un bottino davvero ricco per una provinciale che, secondo il parametro della tradizione sportiva della Federazione, si trova al tredicesimo posto subito alle spalle dell'Atalanta dei miracoli. Se invece a trionfare fosse l'undici allenato da Venturato, per il Cittadella l'approdo in A sarebbe un debutto assoluto. E sarebbe un record anche per la serie A: mai un centro abitato cosi' piccolo e' approdato alla massima serie a girone unico, se si considera che il Chievo \u00e8 un quartiere di Verona.", "titolo_articolo": "Ecco play off, e il piccolo Cittadella sogna la A ", "tags": ["criminalit\u00e0", "archiviato", "federico sboarina", "donato giovanni cafagna", "person"]}