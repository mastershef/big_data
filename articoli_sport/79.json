{"categoria": "Calcio", "sottotitolo": "Dopodomani inaugurazione con Barella, Chiesa e Antognoni", "testo": "(ANSAmed) - TEL AVIV, 29 MAG - Si intitola 'Davide Astori\nPlayground' ed \u00e8 un campetto di calcio a Betlemme, in\nCisgiordania, \"aperto ai bambini di ogni religione e\nnazionalit\u00e0\". Realizzato da 'Assist for peace' - progetto\ninternazionale che \"attraverso un pallone e un prato verde\npromuove l'integrazione in Israele e Palestina\" - il campetto,\nnon lontano dalla Basilica della Nativit\u00e0, sar\u00e0 inaugurato\ndopodomani 31 maggio con i genitori di Davide Astori, i\ngiocatori della Nazionale Nicol\u00f2 Barella, Federico Chiesa, altri\ngiocatori di Cagliari e Fiorentina e il campione del mondo con\nla Nazionale italiana del 1982, Giancarlo Antognoni. \n   \"Sar\u00e0 - ha sottolineato 'Assist for peace' - una grande festa\ndello sport per la pace, dove i bambini giocheranno a calcio con\ni campioni\". Domani pomeriggio nel primo playground di 'Assist\nfor peace' inaugurato nel 2016 a Gerusalemme nel quartiere\narmeno della Citt\u00e0 Vecchia, ci sar\u00e0 un incontro con i campioni e\nle delegazioni di Fiorentina e Cagliari in arrivo dall'Italia.", "titolo_articolo": "A Betlemme campetto dedicato ad Astori", "tags": ["chiese cristiane", "archiviato", "giancarlo antognoni", "federico chiesa", "nicol\u00f2 barella", "davide astori", "person", "assist for peace", "cagliari", "fiorentina", "organization"]}