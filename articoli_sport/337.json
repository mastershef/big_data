{"categoria": "Tennis", "sottotitolo": "A Castel di Sangro oltre 100 atleti provenienti da 3 continenti", "testo": "(ANSA) - TORINO, 29 MAG - Al via nel prossimo weekend il\nCampionato Mondiale Studentesco di Tennis. A Castel di Sangro\n(L'Aquila), sui campi del Centro Tecnico Federale Fit, si\nsfidano 109 atleti tra i 15 e i 18 anni. Divisi in dieci team di\nragazze e 12 di ragazzi, provengono da 12 Paesi di tre diversi\ncontinenti. Una edizione dal forte respiro internazionale,\ndunque, all'insegna del fair play e dell'amicizia, pensata per\nfavorire la diffusione dello sport nelle scuole.\u00a0\u00a0\u00a0\n\t\t\t\t   Il programma della manifestazione, organizzata da ISF -\nInternational Schools Sport Federation in collaborazione con\nKinder+Sport Joy of moving, il progetto di responsabilit\u00e0\nsociale del Gruppo Ferrero presente con i suoi istruttori,\nprevede l'arrivo delle delegazioni nella giornata di domenica.\u00a0\u00a0\u00a0\n\t\t\t\tLuned\u00ec 3 giugno la cerimonia di apertura, mentre finali e\npremiazioni si tengono sabato 8 giugno.\u00a0\u00a0\u00a0\n\t\t\t\t   Tanti i momenti di festa, come il Cultural day del 5 giugno,\ncon visita al Parco Nazionale d'Abruzzo.", "titolo_articolo": "Tennis, al via il Mondiale Studentesco", "tags": ["sport", "cerimonie", "archiviato", "sport joy", "person", "gruppo ferrero", "kinder", "organization"]}