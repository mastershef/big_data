{"categoria": "Sport", "sottotitolo": "Anche l'inglese tra star evento Rolex Series: 'voglio trionfo'", "testo": "(ANSA) - ROMA, 30 MAG - Il BMW PGA Championship, considerato\ncome una sorta di \"quinto major\" del golf, entra nel vivo. \nNel Surrey (Inghilterra), dal 19 al 22 settembre, sul mitico\npercorso del Wentworth GC, tra i protagonisti pi\u00f9 attesi non ci\nsar\u00e0 solo Francesco Molinari, campione in carica. Ma anche altre\nstar mondiali del green come Justin Rose.\u00a0\u00a0\u00a0\n\t\t\t\t   Davanti al proprio pubblico il numero tre del world ranking\npunter\u00e0 al colpo grosso nel quarto evento 2019 delle Rolex\nSeries European Tour. \"Non vedo l'ora di scendere in campo - le\nparole del 38enne nato a Johannesburg, in Sudafrica - e\npartecipare a una competizione cos\u00ec prestigiosa\".\u00a0\u00a0\u00a0\n\t\t\t\t   Per due volte runner-up del torneo (2007 e 2012), Rose sogna\nil trionfo per arricchire un palmares gi\u00e0 ricco d'imprese.\u00a0\u00a0\u00a0\n\t\t\t\t\"Giocare questa sfida in casa - ha aggiunto - sar\u00e0 emozionante.\u00a0\u00a0\u00a0\n\t\t\t\tQuesto \u00e8 il torneo di cui mi sono innamorato quando ero solo un\nbambino. Guardandolo mi sono ispirato a leggende del calibro di\nSeve Ballesteros e Jos\u00e8 Mar\u00eca Olaz\u00e0bal. Ho un debito con loro e\nspero di ripagarlo\".", "titolo_articolo": "Golf: Bmw Pga Championship \u00e8 sogno Rose", "tags": ["golf", "archiviato", "jos\u00e8 mar\u00eca olaz\u00e0bal", "seve ballesteros", "justin rose", "francesco molinari", "person"]}