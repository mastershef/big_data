{"categoria": "Moto", "sottotitolo": "Baldassarri, oggi 4/o, sempre leader della classifica iridata", "testo": "(ANSA) - SCARPERIA (FIRENZE), 02 GIU - Alex Marquez ha vinto\nla gara della classe Moto2 del Gran Premio d'Italia di\nmotociclismo all'autodromo del Mugello, bissando cos\u00ec il\nrisultato di due settimane fa in Francia. Partito dalla 3/a\npiazza, il pilota spagnolo della Kalex, fratello del pluri\ncampione Marc, ha vinto con quasi 2 secondi di distacco sulle\naltre Kalex di Luca Marini e Tom Luthi. Ma il grande\nprotagonista della gara \u00e8 stato Lorenzo Baldassarri che, partito\n15/o in griglia e ancora convalescente dopo la brutta caduta\nsubita due settimane fa nel Gp di Francia a Le Mans, \u00e8 riuscito\na raggiungere il gruppo dei primi tagliando il traguardo in 4/a\nposizione. Alla luce di questo risultato, Baldassarri mantiene\nla leadership in campionato con 88 punti, Marquez sale a quota\n86, mentre Luthi \u00e8 terzo a 4 lunghezze dal leader.", "titolo_articolo": "Mugello: Marquez vince in Moto2", "tags": ["gran premio", "archiviato", "mugello marquez", "lorenzo baldassarri", "tom luthi", "luca marini", "alex marquez", "mark", "person"]}