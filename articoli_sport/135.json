{"categoria": "Calcio", "sottotitolo": "Trovato accordo, ora presidente Stirpe riflette su idea Nesta", "testo": "(ANSA) - ROMA, 2 GIU - Marco Baroni non \u00e8 pi\u00f9 l'allenatore\ndel Frosinone. Infatti la societ\u00e0 ha reso noto con un comunicato\nche \u00e8 stato trovato l'accordo per la rescissione del contratto\nche avrebbe legato il tecnico, subentrato nel corso della\nstagione a Moreno Longo, al club ciociaro fino al giugno del\n2020. Nonostante il cambio di panchina, il Frosinone non \u00e8\nriuscito a salvarsi, e ora giocher\u00e0 il prossimo campionato di\nserie B.\u00a0\u00a0\u00a0\n\t\t\t\t   \"La societ\u00e0 ringrazia Marco Baroni per l'impegno profuso ed\naugura allo stesso un percorso professionale denso di risultati\ne soddisfazioni\", \u00e8 scritto nel comunicato del Frosinone, il cui\npresidente Maurizio Stirpe \u00e8 ora, assieme al ds Ernesto Salvini,\nalla ricerca del nuovo allenatore. In citt\u00e0 circola il nome di\nAlessandro Nesta, che a Perugia potrebbe lasciare il posto\nall'altro campione del mondo 2006 Fabio Grosso.", "titolo_articolo": "Frosinone, rescisso contratto con Baroni", "tags": ["calcio", "archiviato", "fabio grosso", "alessandro nesta", "ernesto salvini", "maurizio stirpe", "moreno longo", "marco baroni", "person", "frosinone", "democratici di sinistra", "organization"]}