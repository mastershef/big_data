{"categoria": "Software e App", "sottotitolo": "Si pu\u00f2 scegliere ogni quanto eliminare info su posizione e app", "testo": "Google fa un passo in avanti nella tutela della privacy consentendo agli utenti di impostare l'auto-cancellazione automatica e periodica dei loro dati sulla posizione geografica e l'attivit\u00e0 delle app. La novit\u00e0 annunciata dall'azienda punta a rassicurare sulla protezione dei dati dopo le polemiche dell'estate scorsa sul tracciamento degli utenti.Il nuovo strumento riguarda la Cronologia delle posizioni e l'Attivit\u00e0 web e app. Al momento \u00e8 gi\u00e0 possibile cancellare manualmente quei dati, in parte o per intero. La nuova funzione, in arrivo nelle prossime settimane, consente di rendere questa attivit\u00e0 automatica, impostandola ogni 3 o 18 mesi. \"Fissate un limite di tempo in cui desiderate mantenere i dati relativi alle vostre attivit\u00e0 (3 o 18 mesi) e tutti i dati pi\u00f9 vecchi verranno automaticamente eliminati dal vostro account in modo continuativo\", si legge sul blog di Google.La novit\u00e0 arriva dopo che, nell'agosto scorso, un'inchiesta dell'Associated Press aveva rivelato che alcuni servizi di Google su smartphone memorizzavano i dati relativi alla localizzazione degli utenti anche quando si configuravano le impostazioni sulla privacy in modo da evitarlo.(ANSA).", "titolo_articolo": "Google, arriva auto-cancellazione dati", "tags": ["raccolta dati personali", "archiviato", "associated press", "google", "organization"]}