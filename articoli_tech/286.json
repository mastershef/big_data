{"categoria": "Hi-tech", "sottotitolo": "La cinese Vivo svela un concept phone minimalista", "testo": "Nel futuro degli smartphone non ci sono solo i dispositivi pieghevoli, ma anche telefoni dal design minimalista, con una scocca senza soluzione di continuit\u00e0 che fa a meno di connettori, pulsanti e fori per gli altoparlanti.\nL'idea \u00e8 di Vivo, che in una conferenza a Pechino ha svelato un concept phone innovativo pronto a sbarcare in Europa, per essere messo in mostra al Mobile World Congress di Barcellona.\nLo smartphone si chiama Apex 2019 e ha un corpo in vetro \"super unibody\". Il display \u00e8 senza cornici e senza foro per la fotocamera frontale, che \u00e8 integrata sotto lo schermo cos\u00ec come il lettore di impronte digitali, che consente lo sblocco toccando qualsiasi punto della superficie.\nSui lati non ci sono tasti fisici, rimpiazzati dalla tecnologia \"Touch Sense\" con sensori di pressione. Manca anche la presa Usb: la ricarica e il trasferimento dei file avvengono attraverso la \"MagPort\", un connettore magnetico. Assenti, infine, i forellini degli speaker, sostituiti da una tecnologia che trasforma il display in un altoparlante attraverso la vibrazione dello schermo.\nAll'interno lo smartphone si caratterizza per la compatibilit\u00e0 con le nuove reti 5G. Il processore \u00e8 il Qualcomm Snapdragon 855, e la configurazione \u00e8 molto potente, con 12 GB di Ram e 256 GB di memoria interna.", "titolo_articolo": "Senza fori e tasti lo smartphone futuro", "tags": []}