{"categoria": "Hi-tech", "sottotitolo": "Come Huawei e Samsung, potrebbe fungere da piastra di ricarica", "testo": "Nel prossimo iPhone, atteso in autunno, Apple potrebbe copiare una funzionalit\u00e0 dagli smartphone dei rivali Huawei e Samsung: la possibilit\u00e0 di usare il retro del telefono come una piastra di ricarica senza fili, per ridare energia ad altri dispositivi. L'indiscrezione arriva dai fornitori cinesi di Apple ed \u00e8 riportata dal sito asiatico MacOtakara.\nCome il Mate 20 Pro di Huawei, e il Galaxy S10 presentato il mese scorso da Samsung, anche l'iPhone potrebbe essere usato per ricaricare wireless un altro smartphone oppure, restando nell'ecosistema della Mela, per dare la carica all'Apple Watch o alla custodia degli AirPods 2. Non si tratta della prima indiscrezione in questo senso: a ipotizzare l'arrivo della funzionalit\u00e0 di ricarica sull'iPhone 11 \u00e8 stato, il mese scorso, anche l'analista Ming-Chi Kuo, noto esperto del mondo Apple.\nSempre secondo i rumors, il prossimo iPhone non abbandoner\u00e0 la presa Lightning in favore della Usb-C. Lo smartphone tuttavia dovrebbe fare l'atteso balzo in avanti in termini di velocit\u00e0 di ricarica: nella scatola \u00e8 atteso un caricabatterie da 18 Watt - quello dell'iPad Pro - e un cavo da Lightning a Usb-C.", "titolo_articolo": "Il nuovo iPhone caricher\u00e0 l'Apple Watch", "tags": ["informatica e telecomunicazioni", "sistemi telecomunicazione", "tecnologia wireless", "archiviato", "ming-chi kuo", "huawei", "person", "apple", "samsung", "organization"]}