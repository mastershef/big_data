{"categoria": "Internet e Social", "sottotitolo": "'Abbiamo fatto molto, conta ci\u00f2 che faremo nei decenni a venire'", "testo": "\"Abbiamo fatto molto insieme durante i nostri primi 40 anni, ci\u00f2 che pi\u00f9 conta ora \u00e8 quello che faremo nei decenni a venire\": con una lettera ai dipendenti, Bill Gates ricorda il compleanno di Microsoft fondata insieme a Paul Allen il 4 aprile '75. \"All'inizio - scrive - avevamo l'obiettivo di avere un computer su ogni scrivania e in ogni casa. Era audace e molti ci ritenevano folli a immaginare che fosse possibile. E' incredibile pensare quanto lontano si \u00e8 spinta l'informatica sin da allora\".\nLa lettera \u00e8 circolata sul web grazie ad un utente di Twitter:\n\nBill Gates mail to Microsoft employees on its 40th Anniversary #microsoft pic.twitter.com/Rwh95Mov64\n\u2014 Amit Roy Choudhary (@roychoudhary) 3 Aprile 2015\n\n\n\"Credo che si evolver\u00e0 nei prossimi 10 anni pi\u00f9 rapidamente di quanto non sia avvenuto sino ad ora - sottolinea -. Viviamo gi\u00e0 in un mondo multi-piattaforma e l'informatica diventer\u00e0 ancor pi\u00f9 pervasiva. Ci stiamo avvicinando al punto in cui i computer e i robot saranno in grado di vedere, muoversi e interagire con naturalezza, rendendo disponibili molte nuove applicazioni ed offrendo maggiori possibilit\u00e0 alle persone\".\nPer Gates grazie alla guida del Ceo Nadella \"Microsoft \u00e8 posizionata meglio che mai per condurre tale progressi. Nel mio ruolo di consulente tecnico di Satya prendo parte all'esame dei prodotti e sono colpito dalla visione e dal talento che trovo.\nIl risultato \u00e8 evidente in prodotti come Cortana, Skype Translator e HoloLens, queste sono solo alcune delle molte innovazioni che stanno arrivando\".\n\"La tecnologia \u00e8 ancora fuori portata per molte persone perch\u00e9 \u00e8 complessa e costosa o semplicemente perch\u00e9 non hanno possibilit\u00e0 di accedervi. Quindi spero che pensiate - conclude Gates rivolgendosi ai dipendenti - a ci\u00f2 che potrete fare per rendere accessibile a chiunque il potere della tecnologia, al fine di mettere in contatto le persone l'una con l'altra\".", "titolo_articolo": "Bill Gates scrive ai dipendenti per i 40 anni di Microsoft", "tags": []}