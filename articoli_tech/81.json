{"categoria": "Hi-tech", "sottotitolo": "Costano 999 dollari, migliore videocamera e ricarica pi\u00f9 veloce", "testo": "I Google Glass, uno dei principali fallimenti della casa californiana, che ha deciso di abbandonare il progetto degli occhiali 'smart' per tutti nel 2015, tornano in una versione dedicata ai professionisti.\nLa nuova versione chiamata Glass Enterprise Edition 2, spiega un post sul blog, costa 999 dollari, ed \u00e8 gi\u00e0 a disposizione delle aziende interessate. \"I lavoratori possono usare i Glass per accedere a checklist, vedere istruzioni, inviare foto o video di un'ispezione - spiega il post - e i nostri partner hanno riscontrato tempi di produzione pi\u00f9 veloci, migliore qualit\u00e0 e costi diminuiti dopo aver adottato i Glass\".\nLa nuova versione degli occhiali, che migliora quella sviluppata specificatamente per le aziende di cui non \u00e8 stata interrotta la produzione, \u00e8 equipaggiata con Android, ha una videocamera migliore, si ricarica pi\u00f9 velocemente e ha una batteria che dura pi\u00f9 a lungo, oltre ad altri miglioramenti tecnici. Il prezzo di lancio \u00e8 comunque inferiore a quello che avevano i Glass destinati al pubblico che era di 1500 dollari.", "titolo_articolo": "Tornano i Google Glass, nuova versione per aziende", "tags": ["tempo libero", "archiviato"]}