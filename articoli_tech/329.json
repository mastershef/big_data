{"categoria": "Hi-tech", "sottotitolo": "FT, la cinese ByteDance punta a un device con le sue app a bordo", "testo": "La societ\u00e0 cinese ByteDance, proprietaria della app TikTok molto popolare tra i giovani, vorrebbe passare dal software all'hardware, portando sul mercato un suo smartphone. Lo ha riferito il Financial Times. Il telefono arriverebbe con gi\u00e0 a bordo alcune applicazioni di ByteDance tra cui appunto TikTok (che \u00e8 un social su cui condividere brevi video con colonna sonora), l'aggregatore di notizie Toutiao e anche un servizio di musica in abbonamento rivale di Spotify e Apple Music, a cui la compagnia di Pechino starebbe lavorando.\nUno smartphone con le app dell'azienda precaricate sarebbe un progetto da tempo nei piani del Ceo di ByteDance, Zhang Yiming.\nLa societ\u00e0 all'inizio dell'anno ha siglato un accordo con un produttore cinese di smartphone, chiamato Smartisan, da cui ha comprato un pacchetto di brevetti, oltre ad aver assunto alcuni impiegati. L'intesa potrebbe essere propedeutica alla produzione di uno smartphone. Il successo del progetto non \u00e8 per\u00f2 cos\u00ec scontato, nonostante la popolarit\u00e0 della app TikTok che nel mondo \u00e8 stata scaricata mezzo miliardo di volte.\nIn passato altri grandi colossi del software e del web - come Facebook, Amazon e Mozilla (Firefox), ma anche Microsoft con l'acquisizione di Nokia - hanno tentato senza successo di inserirsi nel mercato degli smartphone.", "titolo_articolo": "La societ\u00e0 di TikTok ci prova, vuole fare un suo smartphone", "tags": ["contratti", "software", "accordi commerciali", "informatica e telecomunicazioni", "hardware", "archiviato", "bytedance", "microsoft", "nokia", "amazon", "facebook inc.", "organization"]}