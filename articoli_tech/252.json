{"categoria": "Software e App", "sottotitolo": "Il 3 giugno al via a San Francisco la conferenza sviluppatori", "testo": "L'addio ad iTunes, il negozio online che ha cambiato il mercato della musica e inaugurato nel 2001, l'arrivo sull'iPhone del 'dark mode', lo sfondo scuro che affatica meno la vista e gi\u00e0 adottato da diverse piattaforme.\u00a0Sono tra le novit\u00e0 attese all'annuale Conferenza degli sviluppatori di Apple (Worldwide Developer Conference, Wwdc), in programma dal 3 giugno a San Jose, in California. Qui la diretta streaming dalla 19 ora italiana.\nUn'occasione per l'azienda di Cupertino di mostrare le novit\u00e0 dei sistemi operativi iOS e macOs, pronti ad arrivare nei prossimi mesi su iPhone, iPad e computer della Mela. L'appuntamento, a cui sono attesi cinquemila sviluppatori di app, \u00e8 una occasione per rafforzare l'app economy e il settore dei servizi che sta diventando sempre pi\u00f9 vitale per Apple in un momento in cui le vendite di iPhone calano e le prospettive, vista la guerra tecnologica e commerciale degli Usa con la Cina, sono sempre meno rosee.\nSecondo le indiscrezioni circolate nei giorni scorsi sparir\u00e0 l'iTunes monolitico che conosciamo, il software sar\u00e0 smembrato in tre differenti app: Musica, Podcast e Tv. Altri rumors ipotizzano la presentazione di un aggiornamento dei pc professionali Mac Pro.\nL'appuntamento cade anche in un periodo particolare per l'App Store, il negozio di applicazioni della Mela, su cui sono piovute critiche per un presunto abuso di posizione dominante. A protestare sono alcune grandi aziende, da Netflix a Spotify, mentre la Corte Suprema Usa nelle scorse settimane ha dato il via libera ad una causa contro il negozio.", "titolo_articolo": "Arrivo del 'dark mode' e addio iTunes, novit\u00e0 Apple", "tags": ["software", "musica", "archiviato", "corte suprema", "apple", "organization"]}