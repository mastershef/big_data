{"categoria": "Tecnologia", "sottotitolo": "Va richiesto correttamente. Problemi di accesso ad alcuni siti Usa", "testo": "\"Continueremo il nostro lavoro con gli stati membri e monitoreremo da vicino l\u2019applicazione del regolamento\" sulla privacy nei 28, e \"prenderemo azioni appropriate se necessario, incluso il ricorso a procedure d\u2019infrazione\". \u00c8 l\u2019avvertimento della commissaria Ue alla giustizia Jourova per l\u2019entrata in vigore della stretta sulla privacy, dopo che solo circa una met\u00e0 degli stati \u00e8 pronta all'appuntamento. Jourova ha \"inviato una lettera ai ministri\" europei, \"cos\u00ec c\u2019\u00e8 piena chiarezza su questo\".\n\u00a0 \u00a0\"Abbiamo gi\u00e0 ricevuto i primi ricorsi sulle modalit\u00e0 di consenso\" alla raccolta e al trattamento dei dati personali in base alle nuove regole Ue, abbiamo appena cominciato a controllare i file\". Lo dice Andrea Jelinek, alla guida del board dei garanti dei 28 che da oggi deve garantire l'applicazione uniforme nell'Ue del Gdpr. \"Solo se richiesto correttamente e in modo comprensibile per la gente - dice - \u00e8 giusto, invece se il consenso \u00e8 forzato allora non c'\u00e8 nessun consenso\" e soprattutto su questa base \"non si pu\u00f2 privare la gente dei servizi. Va valutato caso per caso\".\n\u00a0 \u00a0\"Abbiamo gi\u00e0 ricevuto in Austria un primo caso su Facebook in relazione al consenso al trattamento dei dati personali\" legato alle nuove regole Ue sulla privacy entrate in vigore oggi. Lo ha affermato la garante della privacy austriaca Andrea Jelinek che \u00e8 ora presidente del board dei garanti dei 28, il neonato Edpb, che deve garantire nell'Ue la corretta applicazione del Gdpr. \"\u00c8 un caso nuovo, non ha niente a che vedere con Cambridge Analytica\" dice. Per altri eventuali casi sar\u00e0 il Garante irlandese a occuparsene in quanto \u00e8 in Irlanda che Fb ha la sua sede Ue principale.\n\u00a0 \u00a0Il giorno dell'entrata in vigore delle nuove regole Ue sulla privacy \"non \u00e8 la fine del percorso ma solo l'inizio del nostro viaggio comune per una migliore protezione dei dati personali\" in Europa, dove \"l'Ue ha stabilito il passo con il Gdpr sollevando interesse a livello mondiale\". Cos\u00ec la garante austriaca della privacy Andrea Jelinek, a capo del board dei colleghi dei 28 che da oggi dovr\u00e0 assicurare a livello Ue il rispetto delle nuove norme. \"Il nostro obiettivo\", ha quindi assicurato, \"non \u00e8 sanzionare le imprese ma creare un ambiente che tuteli la privacy sin dal primo giorno\" dell'entrata in vigore del Gdpr.\n\u00a0 Il giro di vite Ue a tutela della privacy, che riporta il controllo dei propri dati personali nelle mani dei cittadini europei, \u00e8 ormai realt\u00e0. In vigore dalla mezzanotte di venerd\u00ec 25 maggio, il Regolamento generale per la protezione dei dati (Gdpr) - che dovr\u00e0 essere applicato anche dai 'big' americani di internet da Google a Facebook - viene a colmare le lacune createsi con lo sviluppo della digitalizzazione e rese pi\u00f9 che mai evidenti dallo scandalo Cambridge Analytica. Anche se le nuove regole sono immediatamente applicabili, molti Paesi Ue tra cui l'Italia sono pi\u00f9 o meno in ritardo nell'aggiornamento della legislazione nazionale. \"Si faccia presto\", \u00e8 infatti l'appello lanciato dal Garante della privacy Antonello Soro al Parlamento italiano.\n\u00a0\u00a0Molte le novit\u00e0 in arrivo. Primo, le stesse regole a tutela dei dati personali si applicano in tutti i 28 Paesi Ue e sono tenute a rispettarle anche le aziende non europee - Usa, Corea, Cina e cos\u00ec via - che operano in Europa. Secondo, rimettono al centro la persona: deve essere sempre chiesto il consenso per la raccolta e il trattamento dei dati in modo comprensibile, non devono essere chieste pi\u00f9 informazioni del necessario, aziende o pubbliche amministrazioni sono tenute a fornire a chi li richiede i dati in loro possesso, viene assicurata la portabilit\u00e0 dei dati mentre si applica il diritto all'oblio e si possono chiedere revoche, correzioni e risarcimenti. Scattano anche i limiti di et\u00e0 per i minori per l'uso dei social, da Whatsapp a Facebook. Altro elemento chiave, i garanti della privacy acquisiscono un ruolo centrale di controllo e sanzionamento: in caso di furto dei dati, le imprese hanno l'obbligo di avvertire i Garanti che dovranno prendere provvedimenti. I cittadini potranno inoltre rivolgersi ai Garanti in caso di violazioni, e questi imporre multe sino al 4% del fatturato annuo a chi non ha rispettato le norme Ue. Aziende e pa dovranno inoltre dotarsi di un esperto che gestisca i dati.\n\u00a0 \"Queste regole impediranno il ripetersi di casi come quello di Cambridge Analytica\", ha sottolineato il presidente dell'Europarlamento Antonio Tajani, ricordando che \"ogni forma di utilizzo non autorizzato dei nostri dati deve esserci comunicato entro 72 ore\". Eppure sono solo una quindicina i Paesi Ue puntuali all'appuntamento (tra cui Francia e Germania), ha lanciato l'allarme la commissaria Ue alla giustizia Vera Jourova: 8 tra cui Belgio e Ungheria si trovano \"molto in ritardo\" e altri 5, tra cui l'Italia e la Spagna, cercano di passare col \"giallo\", e saranno pronti solo tra qualche tempo.\n\u00a0\u00a0\u00a0 \"Io confidavo che si potesse arrivare alla data del 25 maggio con il nuovo decreto legislativo approvato\", ha detto il Garante italiano, \"capisco le esigenze di approfondimenti, ma rivolgo un appello al Parlamento con molto rispetto e sommessamente: che si faccia presto\". Anche perch\u00e9, ha sottolineato Soro, \"nella societ\u00e0 digitale proteggere i dati vuol dire proteggere le nostre persone, quindi \u00e8 un cambiamento di paradigma forte che impegna tutti\".", "titolo_articolo": "Al via Gdpr, gi\u00e0 diversi ricorsi sul consenso alla raccolta dati", "tags": []}