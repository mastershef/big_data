{"categoria": "Internet e Social", "sottotitolo": "Da stampanti a baby monitor, oggetti connessi non sono protetti", "testo": "Nel mondo due abitazioni \"digitali\" su cinque sono vulnerabili ai cyberattacchi. Colpa del numero sempre pi\u00f9 alto di dispositivi connessi alla rete internet domestica, e non adeguatamente protetti da buone password. A dirlo \u00e8 un'indagine della societ\u00e0 di sicurezza Avast, che ha preso in esame 16 milioni di abitazioni. Nel 40,3% delle case ci sono pi\u00f9 di cinque dispositivi connessi, dalla smart tv al baby monitor, e nel 40,8% delle abitazioni \u00e8 presente almeno un device vulnerabile, si legge nel rapporto presentato al Mwc di Barcellona. Tra i dispositivi vulnerabili a un attacco informatico, due su tre lo sono perch\u00e9 non adeguatamente protetti da password, mentre su un terzo non sono stati installati gli aggiornamenti di sicurezza. Gli oggetti hi-tech pi\u00f9 vulnerabili sono le stampanti, seguiti dalle videocamere di sicurezza e dai dispositivi che consentono di guardare la tv in streaming. \"Basta un solo dispositivo debole per far entrare un hacker in casa\", spiega il presidente di Avast, Ondrej Vlcek. \"Una volta che \u00e8 nella rete, il malintenzionato pu\u00f2 accedere ad altri dispositivi e ai dati personali trasmessi e archiviati\", incluse le immagini video e gli audio catturati dai dispositivi, che possono quindi trasformarsi in oggetti con cui si viene spiati. (ANSA).", "titolo_articolo": "Cybersicurezza, a rischio 40% abitazioni", "tags": ["internet", "tempo libero", "sicurezza", "archiviato"]}