{"categoria": "Hi-tech", "sottotitolo": "Esperti, per Italia grandi opportunit\u00e0 collaborazione", "testo": "Le smart city 'parlano' cinese, e l'Italia deve cogliere l'opportunit\u00e0 'agganciandosi' ai progressi della Cina con il proprio know how. La considerazione \u00e8 emersa dal convegno 'Smart Cities and Digital Trasformation Dialogue, Italy and China'.\n\"Uno dei problemi pi\u00f9 importanti nelle applicazioni delle nuove tecnologie - ha affermato Vincenzo Scotti, presidente della Link Campus University che ha organizzato l'evento insieme a ChinaEu - \u00e8 la smart city, come rendere le citt\u00e0 pi\u00f9 umane. La Cina \u00e8 gi\u00e0 avanzata e in pochi anni ha ottenuto risultati positivi, bisogna mettere in discussione le due esperienze, vedendo tutte le sfide e le opportunit\u00e0 e i rischi connessi, trovando il modo per avere uno scambio di informazioni, una cooperazione industriale e in campo di ricerca\".\nNei prossimi anni, ha spiegato Luigi Paganetto, vicepresidente di Cdp, in Cina 350 milioni di persone si trasferiranno in aree urbane, e il paese ha 500 progetti di smart city, oltre met\u00e0 di quelli previsti nel mondo. \"Le citt\u00e0 - ha sottolineato - sono lo strumento che ci pu\u00f2 portare verso un'innovazione giusta\".\nL'occasione cinese, ha sottolineato il presidente della Fondazione Italianieuropei Massimo D'Alema, deve essere colta.\n\"La Cina \u00e8 una sfida a fare meglio, non a chiudere i nostri confini - ha affermato - Ci sono molte opportunit\u00e0 di collaborazione. Noi siamo molto rispettati dalla Cina, vorrei che fossimo pi\u00f9 all'altezza della nostra storia. Il tema fondamentale deve essere la reciprocit\u00e0\".", "titolo_articolo": "Cina leader mondiale nelle smart city, ha met\u00e0 progetti", "tags": ["funzionari aziendali", "archiviato", "massimo d'alema", "luigi paganetto", "vincenzo scotti", "person", "fondazione italianieuropei", "link campus university", "smart", "organization"]}