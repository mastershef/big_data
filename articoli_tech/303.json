{"categoria": "Hi-tech", "sottotitolo": "E' il primo dispositivo cinese ad adottare l'alternativa al 'notch'", "testo": "Huawei ha svelato il Nova 4, il primo smartphone dell'azienda cinese ad arrivare sul mercato con due caratteristiche nuove: lo schermo con un forellino nella parte alta dello schermo, in corrispondenza della fotocamera anteriore, e un sensore da 48 megapixel nel comparto fotografico posteriore.\nPresentato in Cina, il Nova 4 ha un buchino nell'angolo in alto a sinistra dello schermo, dove si trova la fotocamera da selfie da 25 megapixel. Il foro, che elimina la necessit\u00e0 del 'notch' lanciato da Apple nel 2017 con iPhone X, non \u00e8 un'esclusiva di Huawei: la coreana Samsung ha battuto sul tempo la rivale cinese svelando, la settimana scorsa, il Galaxy A8s.\nAltra peculiarit\u00e0 del Nova 4 \u00e8 il sensore principale posteriore da 48 megapixel, coadiuvato da un grandangolare da 16 mp e da un terzo sensore da 2 mp. Lo smartphone di fascia media anticipa quindi l'Honor View 20, telefono del brand \"giovane\" di Huawei che sar\u00e0 svelato a Parigi il 22 gennaio, e avr\u00e0 schermo forato e fotocamera da 48 megapixel.\nIl Nova 4 si presenta con un display ampio, da 6,4 pollici, 8 GB d Ram e 128 GB di memoria interna, batteria da 3.750 mAh a ricarica veloce e processore Kirin 970. Il sistema operativo \u00e8 Android 9.0 Pie. In Cina sar\u00e0 disponibile dal 27 dicembre a 3.399 yuan (435 euro).", "titolo_articolo": "Huawei Nova 4, lo smartphone con lo schermo forato", "tags": []}