{"categoria": "Hi-tech", "sottotitolo": "L'8 gennaio parte il Ces,in scena anche Intelligenza Artificiale", "testo": "Dai display che si piegano alla definizione in 8K, dalle nuove tv con Intelligenza artificiale alle novit\u00e0 tecnologiche nel settore auto che stanno prendendo sempre pi\u00f9 la scena. Questo e altro \u00e8 atteso al Ces di Las Vegas, la pi\u00f9 importante fiera dell'elettronica al consumo che si apre l'8 gennaio ma che da anni non \u00e8 ribalta dei grandi annunci dei big che oramai organizzano eventi 'ad hoc'. Oltre 4.500 aziende, tra cui 1.200 start-up, esporranno migliaia di prodotti davanti ad una platea attesa di 180mila persone.\nUna fetta importante dell'appuntamento saranno le novit\u00e0 della mobilit\u00e0 alternativa che anche il Wall Street Journal ha inserito tra i trend tecnologici del 2019. Al Ces debutter\u00e0 Elevate di Hyundai, un mezzo di trasporto dotato di gambe robotiche in grado circolare su strada e su terreni pi\u00f9 impervi, arrampicandosi proprio come farebbe un quadrupede. E accanto alle dimostrazioni di auto autonome, senza conducente, Bmw mostrer\u00e0 una moto che si guida da sola. In ambito pi\u00f9 strettamente tecnologico, non mancher\u00e0 Samsung.\nIl colosso sudcoreano annuncer\u00e0 nuove tv (Serif TV e The Frame) con tecnologia Qled: fanno parte della gamma 'lifestyle TV', che comprende dispositivi che non si limitano alla fruizione dei video ma arredano. Sul palcoscenico della fiera in programma fino all'11 gennaio salir\u00e0 anche LG con le nuove tv dotate di ThinQ AI. Un algoritmo migliora le immagini e l'audio analizzando la sorgente dei contenuti e identificando le condizioni ambientali intorno al dispositivo. LG dovrebbe mettere in mostra anche una tv pieghevole da 65 pollici ad un prezzo sopra i 10mila dollari. Infine, tra i protagonisti del Ces ci saranno Alexa di Amazon e Google Assistant, i due assistenti virtuali onnipresenti: dagli elettrodomestici ai televisori, dalle auto ai giocattoli, tutto risponder\u00e0 a comandi vocali.", "titolo_articolo": "Dalla mobilit\u00e0 smart all'8k, le novit\u00e0 tech in arrivo a Las Vegas", "tags": []}