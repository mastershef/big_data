{"categoria": "Tlc", "sottotitolo": "Dopo sanzioni Trump, non possono revisionare documenti", "testo": "Continua la saga di Huawei. Una importante societ\u00e0 scientifica statunitense ha vietato ai ricercatori dell'azienda cinese di revisionare le pubblicazioni delle proprie riviste, a causa delle sanzioni del governo degli Stati Uniti. Come riporta il sito di Science Mag, la societ\u00e0 scientifica \u00e8 l'IEEE (Institute of Electrical and Electronics Engineers) che ha riferito ai suoi redattori di temere \"gravi implicazioni legali\".\nL'istituto conta oltre 400 membri in 160 Paesi e circa 200 pubblicazioni l'anno. I ricercatori Huawei potranno continuare a prestare servizio nelle commissioni editoriali dell'IEEE ma \"non potranno gestire alcun documento\" fino a quando le sanzioni non saranno revocate. Il divieto, riporta Science Mag, ha scatenato le proteste degli scienziati cinesi sui social media. \"Sono entrato nell'IEEE perch\u00e9 \u00e8 una piattaforma accademica internazionale riconosciuta - scrive Zhang Haixia dell'Universit\u00e0 di Pechino, in una lettera ai dirigenti della societ\u00e0 -. Ho deciso di lasciare due comitati editoriali fino a che non sar\u00e0 ripristinata la nostra comune integrit\u00e0 professionale\".", "titolo_articolo": "Huawei, da societ\u00e0 scientifica stop a ricercatori", "tags": ["editoria", "archiviato", "huawei", "person", "institute of electrical and electronics engineers", "organization"]}