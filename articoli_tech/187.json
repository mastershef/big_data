{"categoria": "Internet e Social", "sottotitolo": "Adattamento di 'The Man In the High Castle' di Philip K. Dick", "testo": "Non solo commercio elettronico, telefonini e droni, Amazon continua ad investire nelle produzioni cinema e tv. Recluta Ridley Scott come produttore esecutivo del dramma The Man In the High Castle tratto dall'opera del celebre scrittore di fantascienza Philip K. Dick, che a sua volta fu l'ispiratore di Blade Runner. The Man in the High Castle \u00e8 un romanzo pubblicato nel 1962 e immagina un secondo dopo guerra alternativo, in cui Germania e Giappone vincono la guerra e occupano gli Usa.\u00a0\nAmazon Studios ha gi\u00e0 investito in altre serie tv tra cui Alpha House con John Goodman, a conferma del crescente connubio tra le produzioni di qualit\u00e0 e il mercato dello streaming che vede il colosso di Seattle concorrere con Netflix che ha prodotto il popolare House of Cards, interpretato da Kevin Spacey.\nPer il progetto di The Man In the High Castle, oltre a Ridley Scott come produttore esecutivo sono stati reclutati - secondo il sito Deadline.com - anche David Semel per la regia e Franck Spotnitz per la sceneggiatura. Secondo il sito, inoltre, Amazon ha dato luce verde ad un'altra produzione, la commedia Just Add Magic, protagonista una ragazzina di 12 anni che scopre un libro di ricette magiche. Gli Amazon Studios sono la divisione del colosso dell'e-commerce che si occupa di film, show televisivi, serie tv che vengono poi distribuiti da Amazon Instant Video, il servizio di video streaming digitale, attivo ora soltanto negli Stati Uniti, in Gran Bretagna, in Germania e in Giappone.", "titolo_articolo": "Ridley Scott, film tv di fantascienza per Amazon", "tags": []}