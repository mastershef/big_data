{"categoria": "Tlc", "sottotitolo": "In vigore nuove norme, stop discriminazioni residenza e pagamenti ", "testo": "Dal 3 dicembre scatta la 'rivoluzione' della fine del geoblocking: sar\u00e0 possibile fare acquisti online in tutti i Paesi Ue, senza essere pi\u00f9 indebitamente bloccati perch\u00e9 non si risiede nello stato del venditore o perch\u00e9 si effettua il pagamento con una carta bancaria straniera.\nNon solo. I siti che hanno pi\u00f9 versioni a seconda del Paese, come per esempio i grandi gruppi di noleggio auto tipo Herz o Avis, le agenzie di viaggi online tipo Opodo o Expedia, ma anche i rivenditori di biglietti di concerti o dei parchi di attrazioni stile Disneyland, non potranno pi\u00f9 reindirizzare i clienti n\u00e9 rifiutarsi di vendere le offerte promozionali presenti su una delle loro pagine nazionali a persone che si collegano da altri Paesi.\nE' l'effetto dell'entrata in vigore delle nuove regole Ue che vietano la pratica dei 'blocchi geografici' nelle vendite online, cos\u00ec come queste non esistono quando un consumatore si reca a fare un acquisto in un negozio vero e proprio nel mondo reale.\n\"Nel 2015 il 63% dei siti non consentiva agli utenti di effettuare acquisti da un altro Paese dell'Ue, di conseguenza due terzi dei consumatori che volevano fare acquisti online all'estero non hanno potuto farlo\", ha spiegato il vicepresidente della Commissione Ue per il mercato unico digitale Andrus Ansip. Ora, ha sottolineato, \"il 3 dicembre mettiamo fine a questa pratica. Vogliamo un'Europa senza barriere, e questo vuol dire anche eliminare gli ostacoli agli acquisti online\", sulla falsariga di quanto gi\u00e0 fatto mettendo fine ai sovraccosti del roaming a giugno 2017.", "titolo_articolo": "Fine geoblocking, in Ue acquisti online senza frontiere ", "tags": []}