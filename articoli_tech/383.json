{"categoria": "Software e App", "sottotitolo": "E aggiorna funzione Smart Compose, anche in italiano", "testo": "Compie 15 anni Gmail, il servizio di posta elettronica di Google. Per festeggiare la ricorrenza, la societ\u00e0 lancia due nuove funzioni: la prima \u00e8 la programmazione dell'invio della posta elettronica, la seconda \u00e8 un aggiornamento di Smart Compose che aiuta a scrivere le email pi\u00f9 velocemente.\n\"Il 1 aprile 2004 abbiamo lanciato Gmail, aveva la potenza della ricerca Google, offrendo 1 GB di spazio gratuito: quasi 100 volte quello che era disponibile in quel momento. Non c'\u00e8 da stupirsi che il mondo pensasse fosse uno scherzo\", scrive l'azienda di Mountain View in un Post.\nIn occasione della ricorrenza dei 15 anni, la societ\u00e0 lancia una funzione di cui alcuni blog specializzati avevano dato anticipazioni nelle scorse settimane: la possibilit\u00e0 di programmare le email ad un orario o una data desiderata, magari pi\u00f9 utili o meno inopportuna per chi le legger\u00e0. Oggi arriva anche un aggiornamento della funzione Smart Compose, una funzione predittiva basata sull'Intelligenza Artificiale e l'apprendimento automatico (machine learning) che aiuta a comporre i messaggi in maniera pi\u00f9 veloce.\nL'aggiornamento \u00e8 disponibile su piattaforma Android e ora include pi\u00f9 lingue (spagnolo, francese, italiano e portoghese); su iOS di Apple \u00e8 \"in arrivo\". \"Smart Compose - spiega Google - ha consentito agli utenti di risparmiare oltre 1 miliardo di caratteri ogni settimana, sufficienti a riempire le pagine di mille copie del Signore degli Anelli\".", "titolo_articolo": "Gmail ha 15 anni, ora fa programmare un'email", "tags": ["internet", "archiviato", "apple", "google", "organization"]}