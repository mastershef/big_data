{"categoria": "Hi-tech", "sottotitolo": "Bene anche Google. Apple cresce ma resta fuori dalla top five", "testo": "E' un boom di vendite per il mercato mondiale degli smart speaker: nel IV trimestre le consegne sono quasi raddoppiate (+95%) raggiungendo i 38,5 milioni di unit\u00e0.\u00a0\u00a0\u00a0 La cifra \u00e8 superiore al numero di altoparlanti commercializzati nell'intero 2017. I dati sono forniti dalla societ\u00e0 Strategy Analytics, secondo cui l'intero 2018 si \u00e8 chiuso con 86,2 milioni di device consegnati. Gli analisti stimano che in oltre 60 milioni di case, nel mondo, ora sia presente almeno uno smart speaker.\n\u00a0 \u00a0 Tra le aziende, Amazon e Google hanno messo a segno una crescita robusta nel periodo ottobre-dicembre, grazie alla forte domanda degli altoparlanti economici Echo Dot e Home Mini. Buon andamento anche per l'HomePod di Apple: consegne a +45%, ma la quota di mercato scende al 4,1% e non d\u00e0 alla Mela un posto in top five.\n\u00a0 \u00a0 Amazon \u00e8 regina: con 13,7 milioni di speaker Echo consegnati (+91%) nel quarto trimestre, ha oltre un terzo del mercato mondiale (35%). Segue Google, con 11,5 milioni di dispositivi Home (+123%). La classifica prosegue con le cinesi Alibaba (2,8 milioni, +30%), Baidu (2,2 milioni, +19%) e Xiaomi (1,8 milioni, -5%). Apple \u00e8 sesta a 1,6 milioni di speaker.", "titolo_articolo": "E' boom degli altoparlanti, Amazon leader", "tags": ["mercati; borse", "economia; affari e finanza", "archiviato", "strategy analytics", "apple", "google", "amazon", "organization"]}