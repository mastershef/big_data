{"categoria": "Hi-tech", "sottotitolo": "Il prototipo fu brevettato nel 1967", "testo": "E' morto a Dallas a 86 anni Jerry Merryman, uno degli inventori della calcolatrice tascabile. Lo rende noto la figlia, Kim Ikovic, spiegando che Merryman \u00e8 deceduto il 27 febbraio in un ospedale, per complicazioni da insufficienza cardiaca e renale.\nMerryman, ingegnere elettrotecnico, nacque vicino alla piccola citt\u00e0 di Hearne, nel Texas centrale, il 17 giugno 1932. All'et\u00e0 di 11 anni divent\u00f2 il riparatore della radio per la citt\u00e0. Poi entr\u00f2 nel team della Texas Instruments, composto da tre persone, a cui fu affidato il compito di inventare la calcolatrice portatile. Il team era guidato da Jack Kilby, che con l'invenzione del circuito integrato nei computer ha vinto il premio Nobel, e includeva anche James Van Tassel.\nI tre fecero consistenti progressi nel settembre 1967, tanto da richiedere un brevetto, che fu successivamente rivisto prima dell'applicazione finale nel giugno 1974. Il prototipo di calcolatrice che hanno ideato \u00e8 ora allo Smithsonian Institution.\nIl dispositivo \u00e8 entrato nell'uso comune negli anni '70 \u00e8 ha rappresentato una rivoluzione rispetto ai calcoli scarabocchiati a penna. Ora le calcolatrici sono a portata di mano sui computer e anche sugli smartphone.", "titolo_articolo": "Morto Jerry Merryman, invent\u00f2 la calcolatrice tascabile", "tags": []}