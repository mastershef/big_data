{"categoria": "Tlc", "sottotitolo": "Documenti finiti non a uffici asiatici colosso tlc, ma negli Usa", "testo": "La Cina ha deciso di aprire una indagine su FedEx per l'errata consegna di alcuni pacchi inviati dal colosso delle tlc Huawei, bersaglio della \"guerra fredda tecnologica\" in corso tra Washington e Pechino.\nGli episodi hanno suscitato molta attenzione sul sospetto di essere parte dello scontro: la Cina ha avviato un'indagine su FedEx che \"ha severamente danneggiato i legittimi diritti e interessi dei clienti e violato le norme del settore delle consegne in Cina\", ha riferito l'agenzia di stampa Nuova Cina.\nQuattro pacchi con documenti inviati da Huawei sono finiti al quartier generale di FedEx a Memphis (Tennessee), invece che agli uffici della societ\u00e0 cinese in Asia. FedEx si \u00e8 scusata per l'inconveniente motivato come errore accidentale.\nUna spiegazione che non ha fugato i dubbi. \"Non penso sia giusto per qualsiasi azienda intercettare o detenere singoli documenti o informazioni\", ha notato Song Liuping, a capo dell' ufficio legale di Huawei. \"Se i nostri diritti sono stati realmente violati, abbiano i diritti legali di difenderci\".", "titolo_articolo": "Huawei: Cina apre indagine su FedEx, errori consegna pacchi", "tags": []}