{"categoria": "Internet e Social", "sottotitolo": "A fare i conti Cefriel, in un giorno generati 3 quintilioni byte", "testo": "Cosa accade in un minuto su Internet nel mondo? Vengono scambiate 187 milioni di email, 38 milioni di messaggi Whatsapp, 18 milioni di sms. Si scaricano 375mila app e si spendono quasi 900mila dollari in e-commerce. A fare i conti di questa vorticosa attivit\u00e0 \u00e8 Cefriel, la societ\u00e0 partecipata da universit\u00e0, imprese e pubbliche amministrazioni che realizza progetti di innovazione digitale e formazione.\n\"Negli ultimi due-tre anni \u00e8 stato creato quasi il 90% dei dati disponibili ad oggi e questa enorme quantit\u00e0 pu\u00f2 essere usata per incrementare l'efficienza delle aziende, migliorare la relazione con i clienti e creare nuove opportunit\u00e0 di business, raggiungendo nuovi clienti e conquistando nuovi mercati. Senza dimenticare le numerose nuove opportunit\u00e0 lavorative e professioni che queste innovazioni porteranno\", spiega Francesco Mapelli, responsabile di Advanced Analytics di Cefriel.\nOgni giorno, secondo la societ\u00e0, vengono generati circa 3 quintilioni di byte, una cifra che si scrive con 18 zeri. Per continuare la conta di quello che accade ogni minuto sul web ci sono anche i video di Snapchat (toccano i 2,4 milioni), i login su Facebook (arrivano a 973 mila), mentre i tweet inviati sono 481 mila e gli scroll su Instagram arrivano fino a 174 mila.", "titolo_articolo": "Ogni minuto sul web 187 milioni mail e 38 milioni WhatsApp", "tags": []}