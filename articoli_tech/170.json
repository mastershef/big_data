{"categoria": "Hi-tech", "sottotitolo": " Dopo averlo battuto a poker e scacchi", "testo": "Dopo averlo battuto a scacchi e a poker, l\u2019intelligenza artificiale sfida l\u2019uomo con i videogiochi, come \u2018Rubabandiera\u2019. A lanciare al sfida il sistema della Google DeepMind, descritto nello studio pubblicato sulla rivista Science dal gruppo di Google coordinato da Max Jaderberg. Si tratta di un sistema che \u00e8 capace di imparare da solo conoscendo esclusivamente le regole di base e giocando contro s\u00e9 stesso, fino a diventare un campione. In passato altre sfide tra l\u2019intelligenza artificiale e l\u2019uomo hanno visto quest\u2019ultimo uscire sconfitto. Una delle prime vittorie di un computer sull\u2019uomo \u00e8 quella di Deep Blue della Ibm, diventato famoso nel 1997 per aver battuto il campione mondiale di scacchi Garry Kasparov. Un altro esempio \u00e8 il programma AlphaGo, sempre della Google DeepMind, che nel 2016 ha sfidato e battuto 4-1 uno dei campioni del mondo nell\u2019antico gioco da tavola cinese, il Go, considerato uno dei pi\u00f9 intuitivi e difficili per il numero pressoch\u00e9 infinito di mosse possibili.  Anche nel poker i sistemi di intelligenza artificiale non se la cavano male. Come dimostra Libratus, dell\u2019Universit\u00e0 americana Carnegie Mellon, che a Pittsburgh nel 2017, in un torneo di poker di 20 giorni, ha vinto 1,7 milioni di dollari battendo quattro tra i giocatori pi\u00f9 forti al mondo. O ancora l\u2019esempio di DeepStack, messo a punto tra Canada e Repubblica Ceca dall\u2019Universit\u00e0 canadese dell\u2019Alberta, che ha battuto l\u2019uomo nel Texas Hold\u2019em, la variante pi\u00f9 complessa del poker.", "titolo_articolo": "L\u2019intelligenza artificiale sfida l\u2019uomo ai videogiochi ", "tags": []}