{"categoria": "Hi-tech", "sottotitolo": "Sperimentato dal Mit, \u00e8 veloce ed economico ", "testo": "ROMA - E' economico, rapido e funziona con le tubature di qualsiasi materiale: il robot messo a punto dal gruppo di ricercatori del Massachussets Institute of technology (Mit), sotto la guida di Kamal Youcef-Toumi, riesce a scoprire anche le perdite pi\u00f9 piccole di acquedotti e gasdotti, prima che diventino catastrofiche. Dopo 9 anni di sperimentazioni, sar\u00e0 presentato ufficialmente a settembre alla Conferenza internazionale sui robot e sistemi intelligenti a Vancouver.\nAttualmente ben il 20% dell'acqua si perde nei sistemi di distribuzione, a causa di falle che non solo causano problemi di approvvigionamento, ma possono anche danneggiare strade ed edifici dalle fondamenta. Il sistema si serve di un piccolo apparecchio robotico di gomma, simile al volano del badminton, che pu\u00f2 essere inserito nelle tubature da qualsiasi idrante per gli incendi. Si muove passivamente con il flusso dell'acqua, registrando la sua posizione man mano che si sposta e rilevando le pi\u00f9 piccole variazioni di pressione, attraverso gli 'strattoni' ai bordi del suo 'ombrello' di gomma, che riempie il diametro del tubo. Il robot viene poi recuperato con una rete da un altro idrante, e i suoi dati analizzati, senza il bisogno di scavi e interruzioni dell'erogazione dell'acqua.\nI ricercatori hanno anche realizzato una versione del robot che pu\u00f2 controllare attivamente il suo movimento, anzich\u00e8 farsi spingere dal flusso dell'acqua. Nel prossimo futuro, dopo i test a Monterrey, verr\u00e0 realizzata una versione pi\u00f9 flessibile e pieghevole del robot, in modo da adattarla ai diversi diametri delle tubature, e dotata di un particolare meccanismo per renderla capace di riparare subito le perdite pi\u00f9 piccole.", "titolo_articolo": "Robot scopre le perdite di acquedotti e gasdotti", "tags": []}