{"categoria": "Internet e Social", "sottotitolo": "Alex Stamos alla Cnn, responsabilit\u00e0 finale \u00e8 di Zuckerberg", "testo": "La cultura della leadership in Facebook \u00e8 paragonabile a 'Game of Thrones', la serie tv nota per intrighi e lotte di potere anche truculente. A fare questo parallelo non una persona qualunque, ma l'ex capo della sicurezza del social network Alex Stamos in una intervista alla Cnn. Stamos ha ricoperto questo ruolo dal 2015 al 2018, anni cruciali per la societ\u00e0 di Mark Zuckerberg travolta dal Russiagate e dal caso Cambridge Analytica. Ora lavora come professore alla Stanford University.\n\"La verit\u00e0 \u00e8 che c'\u00e8 un po' di cultura di Game of Thrones tra i dirigenti - ha sottolineato l'ex manager di Facebook - Uno dei problemi nell'avere un gruppo molto affiatato di persone che prendono decisioni \u00e8 che poi \u00e8 molto difficile ammettere di aver sbagliato\". Stamos ha anche spiegato nel corso dell'intervista alla Cnn che la responsabilit\u00e0 finale di alcuni dei problemi di Facebook risiede nel ruolo di Ceo di Mark Zuckerberg.\nSecondo Business Insider, l'ex manager durante il suo lavoro in Facebook si \u00e8 spesso scontrato con la n. 2 Sheryl Sandberg soprattutto in merito all'interferenza russa sulla piattaforma, avendone informato il consiglio di amministrazione senza avvisarla. Non \u00e8 la prima volta che un ex dirigente di Facebook, critica la societ\u00e0 una volta andato via. C'\u00e8 stato Sean Parker, fondatore di Napster e primo presidente di Facebook, che ha accusato il social di aver sfruttato le vulnerabilit\u00e0 della psicologia umana. \"Abbiamo creato strumenti che stanno facendo a pezzi il tessuto sociale\", ha invece detto Chamath Palihapitiya, ex vicepresidente di Facebook.", "titolo_articolo": "Ex capo sicurezza Facebook, \"\u00e8 come il Trono di Spade\"", "tags": []}