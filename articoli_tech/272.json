{"categoria": "Software e App", "sottotitolo": "Aiutano vicini, evitano spreco di cibo e supportano i disabili", "testo": "Migliorare il proprio quartiere con l'aiuto dei vicini, mettere in rete gli avanzi di cibo per ridurre lo spreco alimentare, la mobilit\u00e0 condivisa in aiuto dei disabili, offrire assistenza visiva in tempo reale a non vedenti, raccogliere fondi per una causa sui social. La tecnologia non \u00e8 solo violazione della privacy e linguaggio di odio, ma anche solidariet\u00e0 e supporto a colpi di app.\nCome Nextdoor, una vera e propria \"piazza digitale\" che consente di organizzare diverse attivit\u00e0, dal trovare una babysitter a discutere iniziative per migliorare la vita di quartiere. Lanciata quattro mesi fa, l'applicazione \u00e8 usata in 132 citt\u00e0 italiane, con oltre 1200 quartieri attivi. E le attivit\u00e0 dei cittadini si sono gi\u00e0 tradotte in risultati concreti: a Milano, ad esempio, un utente ha organizzato un concerto di beneficenza i cui fondi sono andati alle cure di una bimba malata. Mentre \u00e8 partita l'iniziativa contro l'isolamento sociale \"La mia porta \u00e8 aperta\": obiettivo coinvolgere i vicini di casa nell'offrire supporto a chi soffre di solitudine con azioni semplici ed utili in particolare durante il periodo invernale.\nUn'altra app che mette in rete energie benefiche \u00e8 Avanzi Popolo 2.0, premiata anche dal Presidente Mattarella. La piattaforma, nata a Bari, serve a condividere con chi ne ha bisogno il cibo che rischia di finire sprecato o buttato perch\u00e9 scaduto. Dall'idea iniziale di scambio tra privati si \u00e8 passati al recupero e ridistribuzione di alimenti provenienti da imprese o eventi che ne hanno in eccedenza. Vanta per ora oltre 620 iscritti ed \u00e8 stata in grado di recuperare 11.000 chili di cibo, che altrimenti sarebbe stato buttato.\nC'\u00e8 anche Moby, il primo progetto di mobilit\u00e0 condivisa per chi si muove in sedia a rotelle. Il funzionamento \u00e8 basato sullo stesso principio del bike-sharing: mette in collegamento una serie di dispositivi completamente elettrici, semiautonomi, di tipo 'wheel-on', a bordo dei quali si pu\u00f2 salire direttamente con la propria sedia a rotelle, permette agli utilizzatori di muoversi in citt\u00e0 pi\u00f9 facilmente e con minor sforzo fisico.\nUna rete di volontari pu\u00f2 anche fornire assistenza visiva, grazie all'app Be My Eyes che da' supporto ai non vedenti con le videochiamate. L'ideatore \u00e8 Jorgen Wiberg che aveva 25 anni quando ha iniziato a perdere la vista, nel 2015 ha lanciato l'applicazione che conta 1,8 milioni di volontari, tra cui 22mila italiani. Funziona cos\u00ec: una volta scaricata l'app chi ha una disabilit\u00e0 visiva preme un tasto e l'applicazione cerca il primo volontario disponibile che parla la stessa lingua. I non vedenti possono ricevere risposta anche di notte. \"E' come avere un paio di occhi sempre in tasca\", dice Wiberg.\nInfine, la rete di solidariet\u00e0 corre anche sui social, sempre pi\u00f9 demonizzati. Su Facebook, ad esempio, la funzione donazioni in tre anni ha superato 1 miliardo di dollari in raccolte fondi, venti milioni le persone coinvolte nel mondo. E' stata introdotto nel 2015 per Ong, comunit\u00e0 e persone che hanno bisogno di sostegno economico. In Italia hanno beneficiato delle donazioni l'Associazione italiana contro le leucemie, Save the children Italia, Emergency, l'Associazione italiana sclerosi multipla e l'Ente nazionale protezione animali.", "titolo_articolo": "Da Nextdoor ad Avanzi Popolo 2.0, \u00e8 boom di app solidali", "tags": []}