{"categoria": "Tlc", "sottotitolo": "Presunta violazione per servizi logistica", "testo": "L'Antitrust ha aperto un'indagine su Amazon circa l'ipotesi che sfrutti la sua posizione dominante per obbligare i venditori terzi ad appoggiarsi sui suoi servizi di logistica. \"L'Autorit\u00e0 ha deliberato l'avvio di un procedimento istruttorio nei confronti di cinque societ\u00e0 del gruppo Amazon, Amazon Services Europe S.\u00e0 r.l., Amazon Europe Core S.\u00e0 r.l., Amazon EU S.\u00e0 r.l., Amazon Italia Services S.r.l.\u00a0e Amazon Italia Logistica S.r.l., per accertare un presunto abuso di posizione dominante in violazione dell'art. 102 del TFUE\". \"Nella giornata di oggi, i funzionari dell'Autorit\u00e0 hanno svolto ispezioni nelle sedi di alcune delle societ\u00e0 interessate, con l'ausilio del Nucleo speciale Antitrust della Guardia di Finanza\", sottolinea l'Authority in una nota, spiegando che \"Amazon conferirebbe unicamente ai venditori terzi che aderiscono al servizio di logistica offerto da Amazon stessa (Logistica di Amazon o Fulfillment by Amazon) vantaggi in termini di visibilit\u00e0 della propria offerta e di miglioramento delle proprie vendite su Amazon.com, rispetto ai venditori che non sono clienti di Logistica di Amazon\". E \"tali condotte potrebbero non essere proprie di un confronto competitivo basato sui meriti, quanto piuttosto sulla possibilit\u00e0 di Amazon di discriminare sulla base dell'adesione o meno da parte dei venditori al servizio di logistica FBA (self-preferencin), sottolinea l'Antitrust, specificando che \"il procedimento si concluder\u00e0 entro il 15 aprile 2020\".", "titolo_articolo": "Antitrust indaga Amazon, abuso posizione", "tags": ["mercati; borse", "editoria", "internet", "antitrust", "archiviato", "italia logistica s.r.l.", "amazon italia services s.r.l.", "antitrust", "amazon", "organization"]}