{"categoria": "Hi-tech", "sottotitolo": "Lo spyware pu\u00f2 colpire tutti i sistemi operativi", "testo": "ROMA - La falla nel codice di Whatsapp che ha esposto la app all'attacco di uno spyware rivelato oggi \u00e8 gi\u00e0 stata 'riparata', ed \u00e8 sufficiente avere l'ultima versione sia dell'applicazione che del sistema operativo per essere immuni.\u00a0\u00a0\u00a0 Lo afferma la stessa compagnia in un comunicato.\u00a0\u00a0\u00a0 \"Whatsapp incoraggia le persone ad aggiornare la app all'ultima versione, e a tenere aggiornato anche il sistema operativo, per proteggersi da potenziali attacchi progettati per compromettere le informazioni nel dispositivo - si legge -.\u00a0\u00a0\u00a0 Stiamo lavorando in maniera costante con i nostri partner per fornire gli ultimi aggiornamenti per proteggere i nostri utilizzatori\".\u00a0\u00a0\u00a0 Il problema, spiega la compagnia, riguarda WhatsApp per Android nelle versioni prima della 2.19.134, WhatsApp Business per Android prima della 2.19.44, WhatsApp per iOS prima della 2.19.51, WhatsApp Business per iOS prima della 2.19.51, WhatsApp per Windows Phone prima della 2.18.348 e WhatsApp per Tizen precedente alla 2.18.15. Lo spyware \u00e8 inserito nei pacchetti di dati inviati quando si fa una chiamata, e forza la app del dispositivo ricevente a sovrascrivere alcune parti della memoria.", "titolo_articolo": "Riparata la falla nella sicurezza di Whatsapp, bisogna aggiornare la app", "tags": []}