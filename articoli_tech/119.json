{"categoria": "Software e App", "sottotitolo": "Ha aggiunto riga di codice a programma su Obiettivi Sviluppo", "testo": "Papa Francesco ha aggiunto ai numerosi record anche quello di essere stato il primo Pontefice a scrivere una riga di codice informatico, durante il convegno 'Programming for Peace' che si \u00e8 tenuto in Vaticano. Bergoglio, racconta su Twitter Havi Partovi, il fondatore della Ong 'Code.org', con l'aiuto di tre ragazze ha contribuito a scrivere una app per la promozione degli Obiettivi Sostenibili dell'Onu.\n\"Papa Francesco \u00e8 diventato il primo Papa a programmare un computer - scrive Partovi - e ha esortato gli studenti di tutto il mondo ad imparare l'informatica per contribuire alla pace nel mondo\". L'evento, organizzato dalla fondazione Scholas Occurrentes, segnava l'inizio di una campagna per introdurre le scienze informatiche nelle comunit\u00e0 svantaggiate.\nLa app, realizzata dagli studenti invitati, mostra come l'informatica pu\u00f2 essere usata per contribuire ai 'Development Goals'. La riga scritta da Papa Francesco, 'setScreen (\"por la paz\")', ha aggiunto l'espressione 'per la pace' ad un testo commemorativo che appare nella app secondo cui \"tutti dovrebbero imparare a sfruttare la tecnologia, per poter usare il proprio potenziale creativo per la pace\". Ad aiutare il Pontefice sono state Matilde F\u00e1brega Vivanco, 11 anni, dal Cile, Nicole Rodriguez, 13 anni, da New York, e Liuren Yin, 16 anni, dalla Cina.", "titolo_articolo": "Francesco primo Papa a programmare una app", "tags": []}