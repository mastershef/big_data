{"categoria": "Internet e Social", "sottotitolo": "Esperti, rischio ransomware per 600mila aziende nel mondo", "testo": "Un cyber-attacco sferrato su scala globale avrebbe il potenziale di causare danni per quasi 200 miliardi di dollari. A delineare lo scenario \u00e8 il progetto Cyber Risk Management, un'iniziativa di Singapore specializzata in rischi informatici, di cui fanno parte gli assicuratori Lloyd e Aon. Stando allo studio, un cyber-attacco globale che sfrutta il ransomware - e cio\u00e8 il virus che \"prende in ostaggio\" i sistemi informatici per ottenere un riscatto - potrebbe costare 193 miliardi di dollari e colpire oltre 600mila aziende a livello mondiale.\nNell'ipotetico scenario delineato, l'attacco \u00e8 lanciato attraverso un'e-mail infetta, che viene inoltrata a tutti i contatti di chi la apre e che nel giro di 24 ore riesce a diffondersi al punto da sequestrare, criptandoli, i dati contenuti su 30 milioni di dispositivi nel mondo. Le aziende sarebbero quindi costrette a pagare i riscatti o a sostituire i dispositivi infetti.\nStando agli esperti, ad essere pi\u00f9 colpiti sarebbero il settore sanitario e il commercio al dettaglio, con 25 miliardi di dollari ciascuno, seguiti dal manifatturiero. A livello geografico, l'attacco sarebbe pi\u00f9 pesante per gli Stati Uniti, dove metterebbe a rischio 89 miliardi, e per l'Europa (76 miliardi).\nNonostante la gravit\u00e0 del rischio - si evidenzia nello studio - l'economia globale non \u00e8 preparata a un simile attacco. Solo il 14% dei costi complessivi sarebbe infatti assicurato, lasciando 166 miliardi di dollari senza assicurazione.", "titolo_articolo": "Un cyber-attacco globale pu\u00f2 causare 200 miliardi di danni", "tags": []}