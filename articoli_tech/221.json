{"categoria": "Tlc", "sottotitolo": "\"Torniamo a scioperare per denunciare carichi lavoro\"", "testo": "I driver di Amazon fermano le consegne e manifestano con un presidio a Milano sotto gli uffici della sede del colosso digitale. Il sit-in \u00e8 stato organizzato dai sindacati lombardi dei trasporti di Cgil, Cisl e Uil in piazza XXV Aprile. \"Torniamo a scioperare nella filiera di Amazon - affermano i promotori in una nota - per denunciare i carichi di lavoro a cui sono sottoposti i driver che tutti i giorni consegnano i pacchi nelle case dei consumatori digitali\".\n\"Le aziende in appalto - spiegano i sindacati - per accaparrarsi qualche rotta in pi\u00f9 spremono i dipendenti per consegnare tutto ci\u00f2 che gli \u00e8 stato assegnato anche quando il furgone \u00e8 colmo di pacchi. Non si prendono in considerazione le condizioni meteo, la lunghezza dei tragitti, il traffico.\nL'importante \u00e8 consegnare tutto e velocemente. Durante il periodo di novembre e dicembre il numero dei dipendenti assunti per le consegne dalle aziende in appalto ad Amazon \u00e8 triplicato ma erano tutte assunzioni a tempo determinato\".\nAmazon richiede che tutti i fornitori di servizi di consegna rispettino il Codice di Condotta dei Fornitori Amazon \"e garantiscano che gli autisti ricevano compensi adeguati, siano trattati con rispetto, si attengano a tutte le normative vigenti e al codice della strada, e guidino in modo sicuro\". Lo precisa l'azienda, sottolineando di effettuare verifiche su qualsiasi segnalazione di non conformit\u00e0, rispondendo alle proteste dei lavoratori oggi in piazza. \"Il numero di pacchi da consegnare si basa sulla densit\u00e0 dell'area in cui devono essere effettuate le consegne, sulle ore di lavoro, sulla distanza che devono percorrere. Amazon assegna le rotte ai fornitori di servizi di consegna che poi le assegnano ai loro autisti sulla base della loro disponibilit\u00e0\" risponde Amazon attraverso un portavoce.\n\"Non siamo contro Amazon, ma dietro\u00a0non pu\u00f2 esserci uno sfruttamento peggio del cottimo, con persone\u00a0che in 8 ore debbono consegnare fino a 160 pacchi\" . Lo ha detto\u00a0il segretario generale della Cgil Maurizio Landini incontrando\u00a0un centinaio di addetti alle consegne, che hanno manifestato\u00a0davanti alla sede della Multinazionale a Milano.", "titolo_articolo": "Amazon: driver protestano e fermano consegne a Milano", "tags": ["semiconduttori; componenti elettronici", "sindacati", "manifestazione", "archiviato", "cgil", "cisl", "uil", "amazon", "organization"]}