{"categoria": "Tlc", "sottotitolo": "Mai tavola o prima di dormire, occhio a segnali allarme", "testo": "Una vita allo smartphone. Tra adolescenti e telefonini il legame \u00e8 indissolubile. L'85% tra 11 e 17 anni lo usa quotidianamente, le ragazze pi\u00f9 dei ragazzi. Circa il 60% controlla lo smartphone come prima cosa appena sveglio e ultima prima di addormentarsi, lo usano in tanti a scuola e fuori, per molte ore. Da abitudine a dipendenza il passo pu\u00f2 essere breve, ma come possono i genitori far si che i dispositivi, il cui utilizzo ha anche risvolti positivi, non 'rubino' anni dedicati alla spensieratezza? Servono dialogo e regole chiare. Mai tablet e telefonino a tavola, mentre si fanno i compiti, quando la famiglia \u00e8 riunita, prima di andare a dormire.\nLe regole arrivano dagli esperti della Societ\u00e0 italiana di Pediatria (Sip), che hanno raccolto i risultati di alcuni recenti studi in un Position Statement, presentato al 75esimo Congresso di Pediatria che si apre a Bologna. Ne emerge che lo smartphone 'ruba' fino a 6 ore e mezzo di sonno a settimana, e che il rischio di dipendenza \u00e8 triplicato nelle ragazze. \"Raccomandiamo - spiega il presidente Sip Alberto Villani- di mantenere sempre una comunicazione efficace e di stabilire regole e limiti\". I genitori devono dare l'esempio e fare attenzione, come rileva Elena Bozzola, segretaria Sip, \"anche a campanelli d'allarme come mal di schiena, di testa,modifiche nei ritmi del sonno incapacit\u00e0 di staccarsi dallo smartphone\". Se si usa il telefonino in una situazione di potenziale pericolo (ad esempio mentre si attraversa la strada), si percepisce che compromette relazioni e risultati a scuola un problema c'\u00e8 gi\u00e0. Arrivano dagli esperti anche dei criteri per individuare il rischio di dipendenza da smartphone.\nSi utilizza impropriamente se si hanno almeno 3 sintomi tra difficolt\u00e0 a resistere ad usarlo, irritabilit\u00e0 se non lo si ha, incapacit\u00e0 di staccarsi, uso smodato nonostante i problemi legati a un'iperconnessione.", "titolo_articolo": "Per 9 ragazzi su 10 abuso smartphone, regole pediatri", "tags": ["salute", "sistemi telecomunicazione", "ricerca medica", "archiviato", "elena bozzola", "alberto villani", "sip", "person"]}