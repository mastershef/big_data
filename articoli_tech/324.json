{"categoria": "Hi-tech", "sottotitolo": "La compagnia in futuro potrebbe lanciare l'iPhone che si piega", "testo": "(ANSA) - ROMA, 30 MAG - Apple potrebbe entrare nella partita\ndegli smartphone pieghevoli, che con le diverse vicissitudini di\nSamsung e Huawei sembra aver perso momentaneamente appeal. La\ncompagnia di Cupertino si \u00e8 aggiudicata il brevetto per un\ndispositivo con schermo e cover pieghevoli, brevetto per il\nquale aveva presentato domanda all'ufficio competente americano\nnel gennaio 2018.\u00a0\u00a0\u00a0\n\t\t\t\t   Le illustrazioni contenute nel documento mostrano un\ndispositivo che si piega a met\u00e0 nel lato corto, come un libro,\nma anche in tre parti a mo' di \"S\". I disegni lasciano pensare a\nun tablet pi\u00f9 che a uno smartphone. D'altra parte, i pieghevoli\nmostrati finora da Samsung e Huawei sono degli smartphone che,\nuna volta aperti, assumono le dimensioni di un tablet.\u00a0\u00a0\u00a0\n\t\t\t\t   Sebbene, come per tutti i brevetti, non c'\u00e8 certezza che\nl'idea si trasformi in un prodotto commerciale, la tecnologia\npotrebbe essere impiegata da Apple per un iPhone che si\ninserisca nel nascente mercato degli smartphone pieghevoli,\nmercato che stenta a prendere il via. Samsung ha infatti dovuto\nrimandare la vendita del Galaxy Fold, dopo che alcuni\ndispositivi in prova ai giornalisti hanno mostrato problemi di\nresistenza dello schermo. Huawei, invece, \u00e8 alle prese con gli\nattacchi e i divieti commerciali del governo Usa, che creano\nincertezza in merito al lancio del Mate X.(ANSA).", "titolo_articolo": "Apple brevetta un dispositivo pieghevole", "tags": ["tecnologia (generico)", "curiosit\u00e0", "brevetti; copyright", "archiviato", "huawei", "person", "apple", "samsung", "organization"]}