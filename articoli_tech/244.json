{"categoria": "Software e App", "sottotitolo": "Divieto \u00e8 anche negli Stati in cui la cannabis \u00e8 legalizzata", "testo": "Google mette al bando nel suo negozio di applicazioni, il Play Store, le app che vendono marijuana. La compagnia ha aggiornato le regole destinate agli sviluppatori, mettendo nero su bianco un divieto esplicito per le app che commerciano o \"facilitano la vendita\" di marijuana e prodotti derivati contenenti Thc.\nIl divieto si applica \"indipendentemente dalla legalit\u00e0\", si legge. In altre parole, non importa se in alcuni Stati la marijuana sia legalizzata. Gli sviluppatori avranno 30 giorni di tempo per modificare le loro app in base alla nuova norma. Un portavoce di Google, riferisce il sito AndroidPolice, ha tuttavia precisato che, per mettersi in regola, baster\u00e0 rimuovere la possibilit\u00e0 di acquistare all'interno dell'applicazione, come gi\u00e0 avviene da anni con le app per iPhone e iPad di Apple. In pratica la compravendita dovr\u00e0 avvenire fuori dalla app.\nLa marijuana non \u00e8 l'unico prodotto a cui Google ha posto un freno. Le regole mettono gi\u00e0 al bando anche le app che facilitano la vendita di tabacco - incluse le sigarette elettroniche - o che incoraggiano un uso irresponsabile di sigarette e alcolici.", "titolo_articolo": "Google mette al bando le app che vendono marijuana", "tags": ["software", "acquisti", "droga", "archiviato", "apple", "google", "organization"]}