{"categoria": "Arte ", "sottotitolo": "All'Istituto degli Innocenti 'Hallelujah Toscana' di Marco Paoli", "testo": "(ANSA) - FIRENZE, 30 MAG - Trenta immagini in bianco e nero\ndei luoghi poco battuti della Toscana: \u00e8 quanto propone il Museo\ndegli Innocenti di Firenze con la mostra 'Hallelujah Toscana'.\u00a0\u00a0\u00a0\n\t\t\t\tDal 31 maggio al 10 settembre, in occasione delle celebrazioni\ndel seicentenario dell'Istituto, nel salone Borghini saranno\nesposte le fotografie di Marco Paoli, a cura di Sergio Risaliti,\ndirettore artistico del Museo Novecento, accompagnate dalle\npoesie di Alba Donati.\u00a0\u00a0\u00a0\n\t\t\t\t   Nelle fotografie della rassegna la figura umana \u00e8 volutamente\nassente, i protagonisti sono i luoghi della Toscana meno\nconosciuti, a volte spettrali come come l'ex sanatorio Banti a\nPratolino e il cimitero dei Pinti a Firenze. Presenti anche il\nparco di Celle con le sue opere contemporanee, il marmo di\nCarrara, la Fonte delle Fate a Poggibonsi, il carcere di\nPianosa, il Cisternone e le Terme del Corallo di Livorno, il\npadule di Fucecchio e la basilica di San Marco a Firenze. Dopo\nla monografia sull'Etiopia, Paoli si \u00e8 cos\u00ec ricongiunto con la\nsua terra d'origine, la Toscana.", "titolo_articolo": "La Toscana sconosciuta in trenta foto", "tags": ["fotografia", "archiviato", "sergio risaliti", "marco paoli", "person"]}