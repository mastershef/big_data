{"categoria": "Musica ", "sottotitolo": "In uscita il 14 giugno, poi in tour. Nel 2020 concerto a Roma", "testo": "(ANSA) - ROMA, 29 MAG - Bruce Springsteen \u00e8 un uomo di\nparola. Aveva annunciato che il suo nuovo album solista, senza\nla E Street Band, avrebbe avuto un'ispirazione cinematografica e\ncos\u00ec \u00e8 stato. \"Western Stars\", in uscita il 14 giugno, \u00e8 un\ngioiello avvolto di malinconia  e ricco di arrangiamenti\norchestrali in cui la ritmica \u00e8 un elemento minore, se non del\ntutto assente, a favore di tessiture armoniche che si muovono in\nun territorio tra Ennio Morricone, Jimmy Webb, il Wall of Sound\ndi Phil Spector.  \n   Dimenticate dunque le chitarre elettriche, la batteria\npossente di Max Weinberg e l'irresistibile incedere della E\nStreet Band: per tutto questo bisogna aspettare il prossimo\nalbum e il prossimo tour (gi\u00e0 annunciati, con tanto di tappa,\nnel 2020 a Roma). Con \"Western Stars\" si entra nell'atmosfera\ndei temi fondanti del Grande Romanzo Americano, spazi infiniti e\nsolitudine, il vagabondaggio come necessit\u00e0 esistenziale, le\nsfide al quotidiano che oscillano tra la sconfitta e la\nredenzione, l'isolamento e la comunit\u00e0.", "titolo_articolo": "Springsteen, nuovo album un grande film", "tags": ["musica", "rock and roll", "archiviato", "romanzo americano", "max weinberg", "phil spector", "jimmy webb", "ennio morricone", "bruce springsteen", "person", "e street band", "organization"]}