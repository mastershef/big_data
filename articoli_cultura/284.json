{"categoria": "Film", "sottotitolo": "In sala il film di Mikhael Hers con Vincent Lacoste", "testo": "(ANSA) - ROMA, 30 MAG - Mettere in scena, attraverso una storia di famiglia delicata, le conseguenze emotive un attacco terroristico, tra elaborazione del lutto e necessit\u00e0 di andare avanti. E' quanto ha realizzato Mikhael Hers con Quel giorno d'estate, che dopo aver debuttato in Italia ai 'Rendez vous' in aprile, esce in sala dal 30 maggio con Officine Ubu. Il protagonista \u00e8 una giovane star del cinema francese, Vincent Lacoste, che per la sua performance ha ottenuto una candidatura ai Cesar 2019 come miglior attore. Nel cast, fra gli altri, anche Isaure Multrier Stacy Martin, Ophelia Kolb e Greta Scacchi.\u00a0\u00a0\u00a0 Lacoste si cala nei panni di David, ventenne parigino precario che non si preoccupa troppo per il domani. La sua vita \u00e8 stravolta dalla tragedia di perdere la sorella Sandrine (Kolb) in un attentato terroristico che ha avuto atto in un parco. Sta a David, doversi prendere cura della nipote di sette anni, Amanda (Multrier), cresciuta senza padre, e trovare il modo con lei di tornare alla vita. Un percorso nel quale il film mescola con grazia dramma e toni pi\u00f9 leggeri. Il pensiero dello spettatore va subito agli attentati terroristici del 2015, anche se il regista non fa volutamente un riferimento diretto: \"Mi sembrava irrispettoso\" ha spiegato Hers a Roma. \"Siamo saturati dalle immagini violente di quel periodo - ha aggiunto -. Il film non \u00e8 sugli attacchi terroristici a Parigi, volevo raccontare quel periodo attraverso una tragedia intima, suggerire il dramma anzich\u00e9 mostrarlo appieno, lavorare sulla periferia dell'emozione e non sul centro\". 'Quel giorno d'estate' per Hers \u00e8 anche parte di un necessario processo di guarigione collettivo dopo il trauma degli attentati: \"Si fanno sempre film per trovare la serenit\u00e0 - ha commentato -. Qui nonostante la premessa tragica, non volevo un film cupo, ma che riuscisse comunque a essere luminoso, grazie alla luce della speranza. Racconto l'innocenza perduta, ma anche la capacit\u00e0 di resilienza, il riuscire ad andare avanti\". L'inizio della storia, sul quotidiano vissuto da David \"\u00e8 volutamente costruito pi\u00f9 sui toni della commedia leggera, un passaggio necessario per conoscere i personaggi. Poi c'\u00e8 lo shock della violenza che arriva. Scopriamo la strage attraverso lo sguardo del ragazzo\". Immagini crude nella loro sobriet\u00e0 \"tanto da non sembrare completamente reali\". Vengono raccontate nel silenzio, lo stesso che ricorda il regista a Parigi, all'indomani degli attentati: \"Le strade erano quasi vuote, a parte le forze dell'Ordine, sembrava tutto irreale\". Per i bambini \"oggi \u00e8 normale trovare i soldati per strada, i metal detector agli ingressi dei parchi e questo \u00e8 agghiacciante. Per questo ho voluto fare un film rivolto verso la vita e la generazione dei Millennials, nella quale ho molta fiducia, per ricostruire un mondo diverso\".", "titolo_articolo": "Quel giorno d'estate, la vita dopo il terrore", "tags": ["cinema", "archiviato", "sandrine", "greta scacchi", "ophelia kolb", "vincent lacoste", "francesca pierleoni", "amanda", "cesar", "david", "person"]}