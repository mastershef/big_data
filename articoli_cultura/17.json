{"categoria": "Tv ", "sottotitolo": "Evento di solidariet\u00e0 dei frati di Assisi, il 10 giugno su Rai1", "testo": "(ANSA) - ASSISI (PERUGIA), 1 GIU - Al via la campagna di\nsolidariet\u00e0 dei frati del Sacro Convento di Assisi \"Con il\nCuore, nel nome di Francesco\" che da 17 anni aiuta e sostiene\npoveri e dimenticati dal mondo. Fabrizio Moro, Francesco Renga e\nRenzo Arbore con l'Orchestra Italiana sono i primi di una lunga\nlista di artisti che parteciperanno alla serata benefica che si\nterr\u00e0 luned\u00ec 10 giugno alle 20.35 nella piazza inferiore della\nBasilica di San Francesco. L'evento che unisce musica, cultura,\nsolidariet\u00e0 e fraternit\u00e0 sar\u00e0 condotto, per il dodicesimo anno\nconsecutivo, da Carlo Conti e trasmesso in diretta tv su Rai1 e\nin diretta radiofonica su Rai Radio1.\u00a0\u00a0\u00a0\n\t\t\t\tSar\u00e0 possibile donare con sms e chiamate da rete fissa al 45515\ndal 1 giugno al 1 luglio. Si tratta di una maratona di\nbeneficenza - spiegano i francescani - per aiutare e sostenere\nprogetti a favore delle famiglie pi\u00f9 povere in Italia, dei\nportatori di handicap in Africa e delle missioni francescane nel\nmondo\".\u00a0\u00a0\u00a0\n\t\t\t\t Il direttore della Sala stampa del Sacro Convento di Assisi,\npadre Enzo Fortunato, ha invitato \"gli italiani a credere ancora\nnella solidariet\u00e0 perch\u00e9 non c'\u00e8 pi\u00f9 bel gesto che donarsi agli\naltri. I poveri ci ricordano la bellezza della nostra umanit\u00e0\nquando ci prendiamo cura di loro\".\u00a0\u00a0\u00a0\n\t\t\t\tL'iniziativa \u00e8 promossa dal Sacro Convento di Assisi e\ndall'Istituto per il Credito Sportivo. (ANSA).", "titolo_articolo": "\"Con il Cuore, nel nome di Francesco\"", "tags": ["beneficenza", "pop", "musica", "archiviato", "enzo fortunato", "carlo conti", "renzo arbore", "francesco renga", "fabrizio moro", "person", "rai", "rai uno", "organization"]}