{"categoria": "Musica ", "sottotitolo": "Il 22 settembre all'Arena di Verona, poi il tour europeo", "testo": "(ANSA) - ROMA, 30 MAG - Si avvicina sempre di pi\u00f9 il 22\nsettembre, giorno in cui Nek torner\u00e0 in concerto con un\nappuntamento all'Arena di Verona. Il live dar\u00e0 ufficialmente il\nvia a \"Il mio gioco preferito - European tour\", un tour di 30\ndate che da novembre far\u00e0 tappa nelle grandi citt\u00e0 europee, con\n3 nuovi live in Svizzera - e porter\u00e0 Nek a suonare nei teatri di\ntutta Italia fino al 2020.\u00a0\u00a0\u00a0\n\t\t\t\t   Da sempre alla ricerca di nuove sfide e nuovi stimoli\nartistici, nelle prossime settimane, per la prima volta, Nek si\ncimenter\u00e0 in un ruolo per lui inedito, quello di conduttore\nradiofonico: con Andrea Delogu, sar\u00e0 al timone di \"Alza la\nradio\", in onda dal 2 giugno la domenica sera su Rai Radio2, per\n4 appuntamenti dalle 21 alle 22.30. \n   Il programma sar\u00e0 uno show radiofonico in cui Nek, al suo\ndebutto alla conduzione, presenter\u00e0, intratterr\u00e0 e ospiter\u00e0\ngrandi personaggi del mondo della musica. La musica, ovviamente,\nsar\u00e0 la protagonista.", "titolo_articolo": "Nek debutta da conduttore su Radio2", "tags": ["musica", "televisione", "archiviato", "andrea delogu", "person", "rai", "organization"]}