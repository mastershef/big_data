{"categoria": "Libri ", "sottotitolo": "Uscir\u00e0 nella primavera 2018, nel libro entra Gauguin", "testo": "Sar\u00e0 'Ultima' a chiudere la fortunata trilogia di Lisa Hilton aperta con 'Maestra' e proseguita con 'Domina', da poco arrivato in libreria per Longanesi. Ad annunciarlo \u00e8 la stessa scrittrice, originaria di Liverpool, ma innamorata dell'Italia dove ha studiato Storia dell'Arte. Una passione che ha fatto entrare nei suoi romanzi attraverso grandi artisti. Cosi' se in 'Maestra' troviamo Artemisia Gentileschi e in 'Domina' Caravaggio, sar\u00e0 \"Gauguin a fare il suo ingresso in 'Ultima'.\nUn po' come la musica, come un movimento andante, l'ultimo capitolo della trilogia, con protagonista la dark lady Judith \"uscir\u00e0 la prossima primavera pi\u00f9 o meno in tutto il mondo. E' un 'allegro con gusto', senza dimenticare che il lieto fine non \u00e8 la mia specialit\u00e0\" spiega la scrittrice, tradotta in 42 paesi, che parla in italiano e in questi giorni \u00e8 a Roma per il festival internazionale 'Letterature' che l'11 luglio la vede sul palco della Basilica di Massenzio con l'americana di origini giapponesi Katie Kitamura. l'olandese Inge Schilperoord, al suo debutto con 'Nuovole di fango' e Maurizio De Giovanni. I quattro autori leggeranno un testo inedito ispirato al tema di questa edizione: 'Scrittori/Lettori. I banditi delle parole'.\nCon Maestra', uscito ad aprile 2016, la Hilton, 43 anni, solo in Italia ha venduto 100 mila copie (\u00e8 stata i 20 titoli di narrativa straniera pi\u00f9 venduti nel 2016) e nel mondo ha gi\u00e0 raggiunto il milione di copie. \"L'arte \u00e8 sempre parte della mia vita e una delle sfide \u00e8 la possibilit\u00e0 di coniugare il giallo e l'arte classica che non si trovano spesso insieme\" racconta la scrittrice. \"'Unispiration' si chiama il testo inedito scritto per Letterature. E' una parola inventata che allude all'ispirazione, a come si costruisce un libro. Mi sembra che gli scrittori si prendano troppo sul serio\" racconta la Hilton, 43 anni, che \u00e8 stata sposata con un italiano, Nicola Moro, e ha una figlia di 11 anni con cui vorrebbe trasferirsi a Venezia. La citt\u00e0 lagunare \u00e8 lo scenario d'eccellenza in Domina in cui troviamo Judith, assistente in una prestigiosa casa d'aste, pronta a superare gli ostacoli che trova sulla sua strada con il sesso e anche con la capacit\u00e0 di uccidere, aprire una galleria d'arte a Venezia, nascondendo la sua vera identit\u00e0.\n\"Mi piace giocare un p\u00f2 con le regole, con le idee. Nella trilogia aperta da Maestra gioco con le leggi sul classico noir alla Chandler. Non considero 'Maestra' e 'Domina' thriller erotici, piuttosto storico sociali ma comunque divertenti\" dice la Hilton. Mentre Katie Kitamura legger\u00e0 a 'Letterature' un inedito senza titolo che \u00e8 quasi un omaggio a Peter Handke. \"E' uno scrittore che racconta il presente, il mondo che sta vivendo. Io non ho questa capacit\u00e0 e allora mi sono rivolta a lui per chiedere: 'come si fa a scrivere mentre le cose accadono? Raccontare il tempo presente mentre ci sei dentro \u00e8 davvero una sfida complicata\" dice la Kitamura.", "titolo_articolo": "Lisa Hilton,' Ultima' chiuder\u00e0 trilogia aperta da Maestra", "tags": []}