{"categoria": "Arte ", "sottotitolo": "Torna nella sua citt\u00e0 con ampia selezione di tavole originali", "testo": "(ANSA) - PISA, 31 MAG - E' il fumettista Gipi il protagonista\ndella mostra estiva di Palazzo Blu, il museo di arte\ncontemporanea che si trova nel cuore del centro storico di Pisa.\u00a0\u00a0\u00a0\n\t\t\t\tAl secolo Gian Alfonso Pacinotti, nato a Pisa nel 1963, Gipi \u00e8\nun talento poliedrico e uno dei maggiori protagonisti della\nscena culturale italiana. La mostra, intitolata 'Gipi. Storie\nd'artista', rester\u00e0 aperta dal 15 giugno al 13 ottobre.\u00a0\u00a0\u00a0\n\t\t\t\t   L'esposizione propone un'ampia selezione di tavole originali\n(pi\u00f9 di 90 disegni) da alcuni dei suoi maggiori successi:\n\"Esterno notte\", \"La terra dei figli\", \"Appunti per una storia\ndi guerra\". Una selezione di opere, curata da Giorgio Bacci, che\npermette di entrare nel mondo creativo dell'artista, in un\nsusseguirsi appassionante di tecniche e stili differenti. Gipi \u00e8\nun fumettista, ma \u00e8 anche scrittore, illustratore e regista. Nel\ncorso degli anni ha ricevuto numerosi premi in prestigiosi\nconcorsi letterari e artistici di caratura internazionale.", "titolo_articolo": "Gipi protagonista a Palazzo Blu a Pisa", "tags": ["arte; cultura; intrattenimento", "fumetti", "archiviato", "giorgio bacci", "gian alfonso pacinotti", "gipi", "person"]}