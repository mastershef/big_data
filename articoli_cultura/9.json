{"categoria": "Arte ", "sottotitolo": "Istallazione dell'artista Vesna Pavan intitolata Anorex Emblema", "testo": "(ANSA) - MANTOVA, 30 MAG - L'arte affronta il tema dell'\nanoressia a Mantova: Vesna Pavan presenta, al Museo Gonzaga\ndall'8 al 16 giugno, un'installazione dal titolo Anorex Emblema,\ncomposta da sculture monocrome, a grandezza naturale, su basi\nluminose e quadri appartenenti ai cicli Signs Feel e Skin della\nstessa artista.\u00a0\u00a0\u00a0\n\t\t\t\t   La volont\u00e0 della Pavan, definita nel titolo, dalla voluta\nalterazione della parola anorex (invece di anoressia), \u00e8 quella\ndi far emergere un problema sottovalutato, attraverso un'\ninstallazione, forte e luminosa, a cui si riferisce il termine\nemblema. Da qui nasce Anorex Emblema, 'un canto silenzioso' sul\nsenso di inadeguatezza e di rifiuto. L'installazione funge da\nsimbolo: la luce come riflessione sul proprio s\u00e9 interiore e il\npane, elemento di vita, evoca la casa, il luogo d'appartenenza,\ncelebra la nascita e la condivisione. L'utilizzo dell'immagine\ndello scheletro esula dalla provocazione classica nella storia\ndell'arte.\u00a0\u00a0\u00a0\n\t\t\t\t   Il monocromo creato con l'arancio sangue arteria si distingue\nnel panorama dei colori. Gli scheletri della Pavan sono un inno\nalla vita. Il Museo Diocesano di Mantova ha sede nell'\nex-monastero agostiniano di Sant'Agnese, fatto erigere dal\nmantovano beato Giovanni Bono (1168-1249), fondatore di un\nordine religioso poi confluito in quello agostiniano. Vesna\nPavan, pittrice ed art designer, \u00e8 diplomata alla scuola d'Arte\ne Mosaico a Spilimbergo (Pordenone). La prima mostra personale\nrisale al 1992.", "titolo_articolo": "L'arte affronta il tema dell'anoressia", "tags": ["disturbo alimentare", "salute", "arti (generico)", "archiviato", "giovanni bono", "person"]}