{"categoria": "NULL", "sottotitolo": "Tecnico giallorosso: 'Io sempre leale', ma Pecoraro si muove sulle sue dichiarazioni su Lazio-Inter del 2010. Diaconale: 'parole gravi, intervenga Lega' ", "testo": "La procura Figc guidata da Giuseppe Pecoraro - apprende l'ANSA -, venuta a conoscenza delle frasi di Claudio Ranieri su Lazio-Inter del 2010, ha subito chiesto il video della conferenza per una analisi disciplinare del caso. \"E' probabile - spiega una fonte qualificata - che una decisione sulla formalizzazione di un procedimento nei confronti del tecnico romanista verr\u00e0 presa dopo una valutazione completa e quindi dopo le gare di questo turno di campionato\"\nCosa ha detto Ranieri -\u00a0\"Si riparla di una situazione simile perch\u00e9 ora c'\u00e8 l'Atalanta in corsa per la Champions League? A me non interessa, a queste cose ci deve pensare la Lega. Io penso a giocare, ad allenare. Sono sempre stato una persona leale, e questo per me \u00e8 importante\" conclude Ranieri. il tencico\u00a0non ha dimenticato quanto accaduto nove anni fa quando sugli spalti dell'Olimpico i tifosi biancocelesti mostrarono lo striscione 'Oh Nooo' dopo la sconfitta con l'Inter, rivale scudetto della sua Roma. La Curva Nord biancoceleste chiese in sostanza alla propria squadra di 'scansarsi' per favorire il cammino dei nerazzurri, \"e cos\u00ec \u00e8 stato, cos\u00ec fu\" sottolinea il tecnico della Roma a Trigoria.\u00a0\nDiaconale, 'parole Ranieri gravi, intervenga Lega' - \"Io credo che su questa conferenza stampa e sulle dichiarazioni di Ranieri debba intervenire la Lega. Le affermazioni sono gravi e pesanti e nascono dalla confusione tra tifoso e tesserato: il tifoso pu\u00f2 fare e pensare quel che crede, un tesserato invece \u00e8 una persona che ha un ruolo di responsabilit\u00e0\". Lo dice il portavoce della Lazio, Arturo Diaconale, sulle parole del tecnico che oggi, rispondendo a una domanda su Lazio-Inter del 2010 in cui la tifoseria laziale chiese alla squadra di 'scansarsi' per favorire i nerazzurri nella corsa allo scudetto contro i giallorossi, ha risposto: \"E' stato cos\u00ec, fu cos\u00ec\". \"Le dichiarazioni di un tesserato, soprattutto quando cos\u00ec gravi - aggiunge Diaconale a Lazio Style Radio - devono essere almeno suffragate da delle prove. Altrimenti diventano offensive nei confronti di una societ\u00e0 come la Lazio che queste cose non le merita.\u00a0Alcuni tifosi biancocelesti hanno detto che la Roma ha avuto vita facile nelle ultime due di campionato, ma nessuno della societ\u00e0 Lazio si sognerebbe di dire una cosa del genere\".", "titolo_articolo": "Frasi Claudio Ranieri, Procura Figc acquisisce video", "tags": ["calcio", "archiviato", "procura figc", "arturo diaconale", "claudio ranieri", "giuseppe pecoraro", "person", "lega", "figc", "atalanta", "inter", "lazio", "roma", "organization"]}