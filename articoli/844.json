{"categoria": "Economia", "sottotitolo": "Riconoscimento dal Premio Imprese per la Sicurezza nel 2014, la societ\u00e0 \u00e8 ora una testimonial di best practice del riconoscimento promosso da Confindustria e Inail   ", "testo": "Performance di sicurezza considerate come elemento essenziale di business. E, per questo, messe al centro di verifiche quotidiane \u2013 con una riunione ad hoc di 15 minuti fatta ogni giorno - con l\u2019obiettivo di prevedere sempre nuove migliorie.\nE\u2019 la filosofia che ha portato la Getrag Magna Powertrain, societ\u00e0 di Modugno (Bari), tra i principali produttori mondiali di trasmissioni motoristiche per il mercato automobilistico, che nel 2014 ha conquistato il Premio Imprese per la Sicurezza, ed \u00e8 diventata ora una testimonial dell'iniziativa promossa da Confindustria e Inail, alla quale si potr\u00e0 concorrere quest\u2019anno fino al 17 luglio.\n\u201cLa decisione di concorrere per il premio fu presa dal Management di Getrag al fine di attivare uno strumento di motivazione del personale \u2013 spiegano alla societ\u00e0 - Lo stabilimento si stava infatti misurando da alcuni anni con un processo di cambiamento culturale, che coinvolgeva tutta la popolazione aziendale, e che mirava ad un netto miglioramento delle performance di sicurezza, vista come elemento essenziale del business\u2019\u2019. Gi\u00e0 perche\u2019 i rischi sul lavoro sono diseconomie che riguardano il personale, che \u00e8 un fattore strategico nella produzione, ma che si ripercuotono su tutta la societ\u00e0. \u201cE\u2019 cos\u00ec che \u00e8 stato fissato l\u2019obiettivo di \u2018zero infortuni\u2019 - raccontano alla Getrag - e anche deciso di diffondere e condividere la strategia di \u2018tolleranza zero verso comportamenti e condizioni non sicure\u2019, incoraggiando tutta la popolazione aziendale ad avere attenzione continua alla salute e alla sicurezza, in ogni momento del proprio lavoro\u201d.\nLa sicurezza messa al centro dell\u2019impegno della societ\u00e0 ha comportato modifiche precise: la societ\u00e0 ha ripensato il proprio sistema \u2018\u2019trasformandolo da qualcosa di cui si occupano gli addetti ai lavori, in qualcosa che riguarda tutti, che viene misurato quotidianamente, e diviene quindi elemento sempre presente in quello che si fa e nei risultati che si ottengono\u2019\u2019. Nella pratica, questo si traduce in osservazioni continue di comportamenti e condizioni da migliorare.\nPer dare modo operativamente al sistema di funzionare, utilizzando i dati raccolti, lo stabilimento ha avviato da diversi anni, e continua tuttora a mantenere, una serie di strumenti, tra cui una pratica quotidiana (presentata e premiata come \u201cbest practise\u201d nella partecipazione al Premio del 2014) che consiste in un meeting di 15 minuti, tenuto ogni mattina, nel quale riesaminare i risultati del giorno precedente e condividere necessit\u00e0 di azioni e responsabilit\u00e0 per risolvere e prevenire problemi. \u201cLa forza di questo strumento \u2013 sostengono alla Geprag - dipende dalla coerenza con il quale lo si usa: tutti i giorni della settimana, con una agenda che ripercorre sistematicamente gli stessi punti, con la costante partecipazione di tutto il management e, a rotazione, di rappresentanti di ogni reparto\u201d.\nI dati Getrag dicono che il sistema funziona: il focus continuo del meeting, alimentato da osservazioni giornaliere eseguite da tutti in azienda, dai manager agli operatori, ha consentito di ridurre drasticamente il numero di infortuni, di eliminare tantissime condizioni pericolose, di educare a comportamenti virtuosi, e di comprendere che lavorare per migliorare la sicurezza consente di migliorare allo stesso tempo qualit\u00e0 e produttivit\u00e0.", "titolo_articolo": "Sicurezza sul lavoro elemento di business, l'esperienza delle Getrag di Bari", "tags": []}