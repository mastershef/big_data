{"categoria": "Cultura & Spettacoli", "sottotitolo": "Direttore Museo: 'Scatti nostri fotografi in servizio 50 anni fa'", "testo": "L'alluvione del 4 novembre 1966 negli scatti d'epoca dei fotografi allora in servizio della Soprintendenza: \u00e8 la piccola mostra commemorativa dedicata dagli Uffizi all'inondazione di Firenze 50 anni. L'esposizione \u00e8 stata annunciata oggi dal direttore della Galleria, Eike Schmidt.\nIn mostra ci saranno immagini dei locali degli Uffizi che furono allagati dalle acque dell'Arno cos\u00ec come anche di spazi esterni colpiti dall'alluvione. \"Ovviamente gli Uffizi parteciperanno alla grande mostra istituzionale sull'Alluvione organizzata da Comune e Regione in Palazzo Medici Riccardi - ha spiegato Schmidt - ma questa iniziativa vuole essere un piccolo omaggio, tutto nostro, alla citt\u00e0 che cinquant'anni fa fu vittima di questo disastro\". Il direttore ha annunciato che la rassegna sar\u00e0 accolta nella sala 41, \"la stessa - ha spiegato - che fino a poco tempo fa ha ospitato i capolavori di Botticelli in via temporanea, durante il restauro delle loro sale\".", "titolo_articolo": "Schmidt, ci sar\u00e0 una mostra a Uffizi con foto d'epoca", "tags": []}