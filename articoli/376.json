{"categoria": "Libri", "sottotitolo": "Il latinista in un pamphlet, 'lezione romani per progetto'", "testo": "IVANO DIONIGI 'OSA SAPERE. Contro la paura e l'ignoranza' (Solferino, pag. 90, euro 7,90).\u00a0\u00a0\u00a0 ''Si \u00e8 vero, l'incendio di Notre Dame \u00e8 stato come un compimento, un evento simbolico forte sulla crisi epocale che l'Europa sta attraversando. Servono solo gli scandali per smuovere pensieri e coscienze. Siamo diventati degli emotivi, abbiamo abdicato alla ragione. Il problema dell'Europa \u00e8 questo nostro grande vuoto ideale, perch\u00e9 l'Europa si \u00e8 impoverita da tutti i punti di vista ed \u00e8 qui che Salvini e quelli come lui nel resto del continente fanno la legna. Bisogna ritrovare il concetto di fraternit\u00e0 che era alla base civile e religiosa della nostra Europa, ideale comune a cristianesimo e Rivoluzione francese''. Ivano Dionigi lo dice con la sua consueta verve di uomo che non si ferma, latinista con la rara capacit\u00e0 di far dialogare passato e presente ha un eloquio unico: nel suo ultimo pamphlet mette insieme con disinvoltura e pertinenza citazioni che vanno da Platone a Steve Jobs, dribblando da Gramsci all'amato Umberto Eco. Dopo volumi come 'Il presente non basta', 'Osa sapere' ha colto per l'ennesima volta nel segno raccontando lo stallo dell'oggi e mettendo in relazione quello che accade nel mondo contemporaneo con la lezione della classicit\u00e0, con un risultato ancora una volta sorprendente e senza sfuggire alla tentazione di lasciare domande inevase come molti oggi fanno. Non a caso Dionigi - in una conversazione con l'ANSA - dice di parlare ''soprattutto alla generazione dei ragazzi che oggi hanno tra i 15-16 al massimo 17 anni. La nostra speranza sono loro, i ragazzi che scendono in piazza, ma di loro invece non importa nulla a nessuno. Non sono pessimista grazie a loro perch\u00e8 non dimenticano il passato, sono il futuro ma nessuno li considera il presente''. A loro il professor Dionigi, presidente di AlmaLaurea e della pontificia accademia di latinit\u00e0, direttore del centro studi 'La permanenza del classico' dell'Alma Mater di cui \u00e8 stato rettore dal 2009 al 2015, dedica il suo lavoro: ''ho visto pi\u00f9 di 12 mila studenti negli ultimi anni ma ne sono uscito confortato perch\u00e9 se il nostro \u00e8 un paese che affoga nella cattiveria, loro sapranno come uscirne''. La crisi per\u00f2 non riguarda solo l'Italia ma l'intera Europa e il suo modello politico e culturale travolto, mandato in fumo dai ''barbari''? ''La crisi \u00e8 irreversibile - dice Dionigi - e bisogna venire a patti con i nuovi arrivati. Basti guardare al dato demografico : nel 2050 solo uno su quattordici al mondo sar\u00e0 europeo, mentre all'inizio del Novecento lo era uno su quattro. La sola Nigeria dagli attuali 180 milioni passera a 400. Questi numeri ci dicono che bisogna accantonare i nostri primati e stabilire un'alleanza tra il vecchio Occidente e i giovani Oriente e Sud del mondo''.\u00a0\u00a0\u00a0 Qui, spiega Dionigi, va riletta la lezione dei romani che spietati e imperialisti veri quali erano ''applicavano la legge dell'inclusione, quella del pantheon delle divinit\u00e0 dei 'barbari'. Erano filantropi per calcolo politico mica per generosit\u00e0, ma sapevano aprire anche la propria lingua ai cambiamenti''. Un futuro cos\u00ec ''costringe tutti al progetto perch\u00e9 l'Europa, si \u00e8 fossilizzata nella produzione di sole norme e regole, con una prevalenza di procedure e tecnica su valori culturali e sociali''. La crisi quindi \u00e8 in questo attuale interregno tra mondo vecchio e nuovo non ancora emerso, con una realt\u00e0 in cui ''si sta cancellando totalmente la dimensione temporale a favore di quella dello spazio. ''Mancano gli intellettuali, il loro \u00e8 il ruolo di gettare l'allarme, cosa che oggi non fa pi\u00f9 nessuno. Ci sono solo giornalistoni che parlano nei programmi televisivi. Per questo il mio pamphlet vuole essere militante. Perch\u00e8 la cultura non \u00e8 neutra ma oggi si assiste solo a conflitti che non sono di conoscenza ma di oblio''. Un oblio che travolge anche il linguaggio ''oramai impoverito, ridotto all'osso''. Allora la rivoluzione culturale, per Dionigi, deve anche partire dalle parole, dalla coscienza del linguaggio in un mondo travolto dai social network nel quale stiamo vivendo anche nella '' concomitante eclissi del pensiero: liberale, socialista, o cattolico che sia, alla base della nostra Costituzione e della nostra stessa idea di Europa''. Ma non c'\u00e8 pi\u00f9 ideologia e questo pu\u00f2 essere anche un fatto positivo che magari ''potrebbe servire anche ad alcuni partiti per rifondarsi ma non mi sembra lo facciano''. Per uscirne, come il latinista dice ai ragazzi, ''bisogna inseguire il proprio daimon, nel segno della responsabilit\u00e0 individuale''.\u00a0\u00a0\u00a0 E in questo, a suo avviso, un grande ruolo spetta all'universit\u00e0.", "titolo_articolo": "Dionigi, osa sapere per futuro Europa", "tags": ["letteratura", "politica", "crisi", "archiviato", "umberto eco", "steve jobs", "ivano dionigi", "elisabetta stefanelli", "platone", "person", "ansa", "almalaurea", "organization"]}