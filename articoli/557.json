{"categoria": "Hermes", "sottotitolo": "Dopo Roma, Festival del savoir faire \u00e8 atteso ora in Cina", "testo": "Boom di visitatori per Herm\u00e8s in mostra a Roma. Tra lunghe code, si \u00e8 conclusa il 16 marzo al Museo dell'Ara Pacis Herm\u00e8s - Dietro le quinte, nuova tappa del Festival itinerante del savoir faire con cui la maison parigina ha voluto raccontare arte e segreti di dieci dei suoi mestieri, dal sellaio all'orologiaio o il guantaio, con gli artigiani al lavoro pronti a mostrare la loro esperienza e tecniche d'eccellenza e a rispondere alle domande del pubblico.\nDall'8 al 16/3, sono stati quasi 15 mila i visitatori accorsi a scoprire come nasce una borsa Kelly, come si cuce (rigorosamente a mano) una cravatta o quanta attenzione occorre per dar vita a un Carr\u00e9 dipinto con la tecnica 'alla lionese'. Tantissimi i giovani, con molti studenti delle Accademie di costume e moda, e 400 presenze anche alle tre conferenze durante la settimana di apertura.\nNata nel 2011, inizialmente come Festival des m\u00e9tiers poi diventata Herm\u00e8s Dietro le Quinte, dopo 35 edizioni in giro per il mondo la mostra \u00e8 ora attesa in Cina.In collaborazione con:\r\n\t\t\t\t\tHerm\u00e8s", "titolo_articolo": "Mostre: boom da 15 mila visitatori a Herm\u00e8s Dietro le quinte", "tags": []}