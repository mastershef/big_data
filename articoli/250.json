{"categoria": "NULL", "sottotitolo": "Prysmian Group \u00c3\u00a8 alla ricerca di nuovi talenti tra ingegneri e professionisti nell'area vendite. Il gruppo attivo ... ", "testo": "Prysmian Group \u00e8 alla ricerca di nuovi talenti tra ingegneri e professionisti nell'area vendite. Il gruppo attivo nel settore dei sistemi in cavo per l'energia e le telecomunicazioni ha lanciato nuovamente i programmi di recruiting \"Make It\" e \"Sell It\", giunti rispettivamente alla loro quarta e terza edizione. Le nuove edizioni puntano a inserire circa 100 nuovi talenti per arricchire l'organico del gruppo.\n\n\"Make It\" \u00e8 il programma rivolto a ingegneri di processo, manutenzione, progettazione e qualit\u00e0, nonch\u00e9 a figure tecniche specializzate che hanno conseguito una laurea in ingegneria, o equivalente, e acquisito un'esperienza lavorativa tra i 3 e i 7 anni in posizioni simili, oltre a doti di leadership e passione per l'innovazione. Il programma della durata di quattro anni prevede, tra le altre cose, un periodo di inserimento di una settimana presso la nuova sede di Milano, un ciclo di formazione di tre settimane presso la Global Manufacturing Academy di Mudanya, in Turchia, e la partecipazione alla Prysmian Group Academy, l'universit\u00e0 del gruppo nata nel 2012 in collaborazione con la Bocconi.\n\n\"Sell It\", invece, \u00e8 un percorso di durata triennale destinato all'inserimento di professionisti nell'area vendite che hanno conseguito una laurea in economia, ingegneria, chimica o altro tipo di formazione tecnica, e hanno maturato tra i 3 e i 5 anni di esperienza in ambito commerciale all'interno di realt\u00e0 industriali o consumer. Il periodo di formazione si sviluppa all'interno della Prysmian Global Sales Academy - che si avvale della collaborazione delle pi\u00f9 rinomate\nBusiness School del mondo - per poi proseguire nei principali impianti del gruppo attraverso un programma che, fin dall'inizio, consente ai partecipanti di incontrare i clienti chiave in ogni area di business.\n\nPer entrambi i programmi, ai candidati \u00e8 richiesta una buona conoscenza della lingua inglese, parlata e scritta. Le iscrizioni ai due programmi sono aperte e i candidati possono fare domande sul sito www.prysmiangroup.com nella sezione www.prysmiangroup.com/careers.\n\nL'anno scorso Prysmian, attraverso questi programmi, ha assunto 120 giovani talenti provenienti da tutto il mondo che hanno iniziato un percorso di formazione internazionale. \"Anche quest'anno - ha detto Fabrizio Rutschmann, capo del personale del gruppo - abbiamo deciso di rinnovare il nostro impegno perch\u00e9 crediamo che la selezione e lo sviluppo dei migliori talenti a livello internazionale rappresentino un fattore chiave per il successo\".", "titolo_articolo": "Prysmian a caccia di ingegneri e commerciali, 100 nuovi posti disponibili ", "tags": []}