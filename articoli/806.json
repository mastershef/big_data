{"categoria": "Politica", "sottotitolo": "Ministro al muro anti migranti. E sul Ppe evidenzia: 'Dialogo per lasciare fuori la sinistra'", "testo": "\"Ridurre le tasse \u00e8 l'unico modo per far ripartire il Paese: il reddito di cittadinanza non fa ripartire l'Italia\". Lo ha detto il vicepremier e ministro dell'Interno Matteo Salvini in una conferenza stampa con il premier ungherese Viktor Orban.\nQuando verr\u00e0 estesa la flat tax a tutti i lavoratori? \"Per me e per la Lega anche domani e spero che non ci sia nessuno nel governo che rallenti quella che \u00e8 un'emergenza nazionale\", ha detto ancora.\nIn mattinata Di Maio era andato all'attacco dell'alleato sul tema delle province.\n\"Faccio parte di uno schieramento forte come non lo \u00e8 mai stato, non di destra ma alternativo ai burocrati e spero che si possa dialogare con i conservatori per lasciare fuori la sinistra, che vuole il male dell'Europa\", ha detto inoltre in conferenza stampa. \"L'obiettivo - ha aggiunto - \u00e8 essere determinanti in Europa e governare il cambiamento che verr\u00e0 in maniera diversa dal passato\".\nIl ministro dell'Interno ha sorvolato con un elicottero il muro voluto dal premier ungherese. \"Ora - ha scritto in mattinata in un tweet - al confine tra Ungheria e Serbia. Felice di incontrare di nuovo il premier Viktor #Orb\u00e1n e vedere con i miei occhi con quanta efficacia il suo governo contrasti l'immigrazione clandestina\".", "titolo_articolo": "Salvini da Orban, attacco a M5s: 'Il reddito non fa ripartire l'Italia'", "tags": ["immigrazione clandestina", "governo nazionale", "archiviato", "matteo salvini", "victor", "person", "ansa", "organization"]}