{"categoria": "Ciclismo", "sottotitolo": "Tutta azzurra la classica del nord. Per il toscano prima assoluta ", "testo": "Parla italiano il giro delle Fiandre con i successi di Alberto Bettiol e Marta Bastianelli nella corsa donne. La vera impresa \u00e8 per\u00f2 quella del toscano Bettiol al primo successo in carriera. L'Italia torna a trionfare in terra belga alla Ronde, a 12 anni di distanza da ci\u00f2 che era riuscito a fare Alessandro Ballan.\u00a0\n\n\u00a0Guarda le fotoCiclismo: doppietta italia al Fiandre, e' Bastianelli-Bettiol\n\nBettiol \u00e8 stato protagonista di una fuga, cominciata con uno scatto sul Vecchio Kwaremont che ha sorpreso tutti. Il toscano si \u00e8 presentato a braccia alzate all'arrivo ad Oudenaarde dopo 270 chilometri pieni di insidie, con 17 muri, cinque tratti in pav\u00e9 e mille difficolt\u00e0. Uno scatto impressionante quello del toscano che \u00e8 riuscito a staccare di ruota i vari Van Avermaet, Jungels e Sagan. Alla fine il secondo posto \u00e8 per il danese Asgreen e terzo il norvegese Kristoff. Quarto posto per Mathieu Van der Poel, protagonista di una gara incredibile con tanto di caduta e rientro fino alla volata finale. \"\u00c8 la mia prima vittoria. La squadra mi ha detto di provarci se ne avevo, cos\u00ec sul Vecchio Kwaremont ho chiuso gli occhi e sono partito - il commento di Bettiol che all'arrivo non \u00e8 riuscito a trattenere le lacrime - Sono stati i 14 chilometri pi\u00f9 lunghi della mia vita\".\n\n\n\u00a0\n\u00a0Guarda le fotoFiandre, lacrime Bettiol dopo il trionfo: \"Ancora non ci credo\"\n\nA coronare la giornata d'oro azzurra \u00e8 stato il successo di Marta Bastianelli nella corsa donne. L'azzurra, campionessa europea in carica, ha messo un'altra perla nel suo prestigioso palmar\u00e8s conquistando il Giro delle Fiandre femminile. Una volata a tre ha risolto la corsa dopo che nel finale di gara hanno fatto la differenza l'italiana, l'olandese Annemiek Van Vleuten e la danese Uttrup Ludwig. L'attacco decisivo \u00e8 stato lanciato dall'olandese sul Paterberg, decimo e ultimo muro del percorso. Hanno risposto con prontezza Bastianelli e Ludwig. Nel finale sono stati inutili gli sforzi per staccare prima dello sprint l'azzurra, che firma il secondo successo per un'atleta italiana al Fiandre dopo quello di Elisa Longo Borghini. Quarto posto per la giovanissima Sofia Bertizzolo, compagna di squadra della vincitrice. \"Non potevo sbagliare - spiega l'azzurra al sito della Federciclismo - Bjarne Riis mi ha guidato in maniera perfetta dall'ammiraglia: abbiamo attaccato sul Kwaremont prima Sofia e poi io, volevamo portare via un gruppetto e ci siamo riusciti. Sul Paterberg sono rimasta passiva perch\u00e9 sapevo che potevo giocare le mie carte in volata e cos\u00ec \u00e8 stato\".\n\u00a0\u00a0\n\nGuarda le fotoImpresa Bastianelli: vince in volata il Fiandre donne", "titolo_articolo": "Ciclismo: Bastianelli e poi Bettiol, l'Italia si prende il Fiandre ", "tags": []}