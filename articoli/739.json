{"categoria": "Mondo", "sottotitolo": "Avrebbe regnato in diarchia quando Tutankhamon era bambino", "testo": "L'esistenza di una regina egizia finora sconosciuta e di un'inedita diarchia tutta femminile allestita aspettando che il faraone-bambino Tutankhamon si facesse adulto viene sostenuta da una studiosa dell'Universit\u00e0 del Qu\u00e9bec a Montr\u00e9al (Uqam).\nUna sintesi della ricerca che ha portato all'eclatante scoperta \u00e8 stata pubblicata sul sito dell'ateneo canadese dove si sottolinea che \"due donne, e non una, regnarono sull'Egitto nel XIV secolo avanti Cristo\".\nDa una cinquantina d'anni, viene ricordato sul sito, gli egittologi sapevano che una regina aveva regnato tra la morte del faraone Akhenaton e l'ascesa al trono di suo figlio, l'icona dell'egittologia Tutankhamon, ma erano divisi sull'identit\u00e0 di questa misteriosa sovrana. Appoggiandosi a \"ricerche epigrafiche e iconografiche\" ora una storica dell'arte specialista di semeiotica visuale dell'ateneo, Val\u00e9rie Angenot, afferma che Akhenaton - oltre a sposare la propria figlia Meritaton per prepararla a succedergli - avrebbe in seguito associato al potere un'altra delle sue sei figlie, \"Neferneferuaton Tasherit\". Le due avrebbero dunque regnato insieme, dopo la morte del padre, per \"tre o quattro anni col nome di Neferneferuaton Ankhkheperure\", sintetizza ancora il sito spiegando la genesi di un nome che ha \"seminato la confusione fra gli egittologi\".", "titolo_articolo": "Archeologia: scoperta una nuova regina egizia", "tags": ["archeologia", "archiviato", "neferneferuaton ankhkheperure", "meritaton", "val\u00e9rie angenot", "akhenaton", "ges\u00f9", "tutankhamon", "person", "universit\u00e0 del qu\u00e9bec a montr\u00e9al", "organization"]}