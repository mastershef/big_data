{"categoria": "NULL", "sottotitolo": "Acquisto o affitto? Oggi comperare casa in Italia equivale a 17,4 anni di affitto, contro i 18,7 di due anni fa. A ... ", "testo": "Acquisto o affitto? Oggi comperare casa in Italia equivale a 17,4 anni di affitto, contro i 18,7 di due anni fa. A dimostrazione del fatto che permane una certa debolezza sul mercato immobiliare con i prezzi delle case che sono scesi ancora. La simulazione \u00e8 stata fatta dall'ufficio studi di idealista, guardando ai prezzi al metro quadro degli immobili in vendita e in affitto (dati riferiti al 4 trimestre del 2018). \n\nNello specifico, Salerno con 24,3 annualit\u00e0 \u00e8 la citt\u00e0 dove occorrono pi\u00f9 anni di affitto per acquistare casa. Di contro, Biella (con 12,1 anni) \u00e8 la citt\u00e0 dove si compra nel minor tempo di locazione. Interessante soffermarsi sul capoluogo meneghino: a Milano, infatti, sono necessari 15,4 anni di locazione per l'acquisto di una abitazione. Ci\u00f2 \u00e8 certamente correlato al boom degli affitti, anche a fronte di un incremento dei prezzi tendenziali dopo Expo. Roma si trova leggermente sopra la media nazionale, con un numero di annualit\u00e0 pari a 19,3. Molto pi\u00f9 alto, invece, il numero di anni che occorrono per comprare casa a Napoli, ben 22,4 anni per gli acquirenti campani. \n\nIn generale, i mercati caratterizzati da minore dinamismo sono quelli dove c'\u00e8 pi\u00f9 squilibrio tra prezzi e canoni d'affitto. Pi\u00f9 le annualit\u00e0 per l'acquisto della casa si avvicinano alla media nazionale, pi\u00f9 il mercato di riferimento \u00e8 dinamico e meno rischioso sotto il profilo dell'investimento.\n\n\"Questa analisi non ha la pretesa di dire se comprare casa convenga o meno rispetto all'affitto - ha precisato Vincenzo De Tommaso, responsabile dell'ufficio studi di idealista - Troppi sono i fattori che influiscono sulle decisioni d'acquisto, molti dei quali soggettivi, e poi andrebbero sempre tenuti in considerazione i costi iniziali e gl'interessi su un eventuale mutuo che gonfiano ulteriormente il prezzo finale. A ogni modo questo indice pu\u00f2 servire a orientare le scelte degli utenti nel perenne dilemma tra l'affitto e l'acquisto, dove \u00e8 difficile stabilire un vincitore, e forse non c'\u00e8\".", "titolo_articolo": "Casa di propriet\u00c3\u00a0? L'acquisto equivale a 17,4 anni di affitti ", "tags": []}