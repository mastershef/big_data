{"categoria": "Economia", "sottotitolo": "Bene margine d'intermediazione. Cet1 all'11,7%", "testo": "Bnp Paribas ha archiviato il primo trimestre con un utile netto di gruppo pari a 1,918 miliardi di euro, con un incremento del 22,4% rispetto al primo trimestre 2018. Nel periodo in esame l'attivit\u00e0 della banca \u00e8 in aumento nelle tre divisioni operative e, nonostante il rallentamento, la crescita economica in Europa resta positiva. Il margine di intermediazione \u00e8 risultato di 11.144 milioni, in progresso del 3,2% rispetto al corrispondente periodo dell'anno precedente (+3,9% a perimetro e tassi di cambio costanti). L'utile lordo del periodo \u00e8 stato di 2.683 milioni in crescita del 18,9% mentre il tasso medio di imposizione sugli utili si attesta al 23,3%, grazie in particolare - mette in evidenza il gruppo francese nella nota che accompagna i conti - alla debole tassazione sulla plusvalenza da cessione a lungo termine di SBI Life.\n\"Bnp Paribas ottiene in questo trimestre risultati di buon livello: i ricavi sono in aumento, grazie alla progressione dell'attivit\u00e0 nelle divisioni operative, in particolare con una ripresa dell'attivit\u00e0 della clientela di CIB. I costi di gestione sono ben contenuti e beneficiano di misure di efficientamento che permettono di generare un effetto forbice positivo. Come testimoniato dal Common Equity Tier 1 ratio, pari all'11,7%, il bilancio del Gruppo \u00e8 molto solido\". Lo afferma l'amministratore delegato del gruppo francese Bonnaf\u00e8 commentando i risultati del gruppo nel primo trimestre licenziati con un utile netto di oltre 1,9 miliardi.\nNel periodo in considerazione i conti di Bnl, la controllata italiana di Bnp Paribas, vedono gli impieghi stabili (+0,1%) e un margine di intermediazione in calo rispetto al primo trimestre 2018 a 675 milioni di euro. Il margine di interesse \u00e8 in diminuzione del 3,8%, a causa - precisa la banca - \"del persistere di un contesto di tassi bassi e del riposizionamento su una clientela con un miglior profilo di rischio\". Il risultato lordo di gestione si posiziona a 205 milioni con un calo di poco meno del 12% rispetto allo stesso trimestre dell'anno precedente. Il costo del rischio, pari a 165 milioni di euro - spiega la banca - si conferma in calo ma diminuisce solo di 4 milioni rispetto al primo trimestre 2018, tenuto conto del deterioramento di un dossier specifico nel trimestre. Con 85 punti base in rapporto agli impieghi a clientela, Bnl \"conferma il suo obiettivo di un costo del rischio di circa 50 punti base nel 2020\".", "titolo_articolo": "Bnp: utile trimestre +22%,sfiora 2 mld", "tags": ["comunicazioni finanziarie trimestrali; semestrali", "banche", "profitti", "archiviato", "bnp paribas", "person"]}