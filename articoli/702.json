{"categoria": "Tlc", "sottotitolo": "A 916,2 mld yen (+87%). Scende playstation", "testo": "Il successo delle piattaforme digitali per videogiochi e la domanda dei servizi musicali online spingono a livelli record gli utili della Sony per il secondo anno consecutivo. Il colosso giapponese dell'elettronica e dell'intrattenimento ha registrato un utile netto di 916,2 miliardi di yen per l'anno fiscale 2018, pari a 7,3 miliardi di euro, equivalente a un rialzo dell'87%. Sony ha venduto 17,8 milioni di PlayStation 4, un calo rispetto ai 19 milioni del periodo precedente, ma la flessione \u00e8 stata pi\u00f9 che bilanciata dalla vendita sostenuta di software e dalle entrate derivanti dagli abbonamenti degli utenti della console di videogiochi.\nL'utile netto \u00e8 inoltre aumentato come risultato dell'acquisizione della casa discografica Emi, lo scorso novembre, un'operazione che mostra come l'azienda nipponica intenda concentrarsi sullo sviluppo delle sinergie dei diritti musicali e delle propriet\u00e0 intellettuali nel campo musicale, cinematografico e dei videogiochi. Per l'anno fiscale in corso Sony prevede un ridimensionamento dei profitti del 45% a 500 miliardi di yen, e un utile operativo in calo del 9,4%.", "titolo_articolo": "Sony, utili record con software e diritti musica", "tags": ["industria musicale", "profitti", "acquisti", "archiviato", "emi", "person", "sony", "organization"]}