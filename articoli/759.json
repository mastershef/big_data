{"categoria": "Criptovalute news", "sottotitolo": "Avviata analisi con supporto Ibm per progetto tracciabilit\u00e0", "testo": "(ANSA) - ROMA, 2 MAG - Dal coltivatore al responsabile degli\nacquisti del semilavorato, per passare poi al certificatore e,\nquindi, al confezionatore, fino all'ultimo anello della catena,\nvale a dire il consumatore che fa l'acquisto. Sono gli attori\ndella filiera del tessile presi in esame nel corso del progetto\n'Blockchain per la tracciabilit\u00e0 del tessile', promosso dal\nministero dello Sviluppo economico per esplorare come questa\ntecnologia possa coadiuvare e proteggere il made in Italy.\n   Il progetto ha come finalit\u00e0 la realizzazione di uno studio\ndi fattibilit\u00e0, focalizzato in primo luogo sulla filiera del\ntessile, che possa costituire un modello di base per tutti i\nsettori del Made in Italy. Nel promuovere il programma, che si\naggiunge alle molte iniziative avviate dal Mise a supporto della\ndigitalizzazione del Paese, il ministero ha voluto adottare un\n\"approccio di ecosistema\", basato sullo stretto coinvolgimento\ndi aziende e associazioni in modo da favorire lo scambio delle\nconoscenze e lo sviluppo di sinergie tra gli attori. Con il\nsupporto di IBM, \u00e8 stata avviata una prima fase di analisi alla\nquale \u00e8 seguita una sessione di progettazione cooperativa\n(design thinking). A questa sessione hanno partecipato alcune\nimportanti aziende e associazioni della filiera del tessile, con\nlo scopo di condividere gli attuali processi produttivi e le\nrelative problematiche, identificando le possibili soluzioni\nbasate sulla tecnologia blockchain.(ANSA).", "titolo_articolo": "Made in Italy: Mise, il blockchain per proteggere il tessile", "tags": []}