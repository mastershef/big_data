{"categoria": "Tecnologia", "sottotitolo": "", "testo": "Riunire ricercatori e professionisti provenienti dal mondo accademico, industriale e governativo nel campo della sicurezza informatica e importanti speaker istituzionali. E' l'obiettivo di\u00a0ITASEC18 che si tiene dal 6 al 9 febbraio al al Politecnico di Milano, saranno presenti anche i ministri\u00a0Minniti e Pinotti.\nAd aprire la conferenza la presentazione del libro bianco \u201cIl futuro della cybersecurity in Italia: Ambiti Progettuali Strategici\u201d, curato dai professori Roberto Baldoni, oggi vicedirettore generale del DIS con delega alla cybersecurity, Rocco De Nicola dell\u2019IMT di Lucca, e Paolo Prinetto del Politecnico di Torino.\n\u201cA partire dal libro \u2013 dice Paolo Prinetto, che \u00e8 anche direttore del Laboratorio Nazionale di Cybersecurity e presidente CINI - ragioneremo insieme su cosa si deve proteggere, come si possa farlo e quali siano le soluzioni possibili. Nel 2016 il cybercrime \u00e8 costato, all\u2019economia mondiale, qualcosa come 450 miliardi di dollari. Tanto per capirci, parliamo di cifre analoghe al PIL di un paese come l\u2019Austria, tanto per fare l\u2019esempio di uno Stato a noi vicino. Secondo dati della Banca d\u2019Italia, il 45,2 % delle aziende italiane ha subito un attacco tra il settembre 2015 e il settembre 2016 e la percentuale sale al 62,8 % nel caso di aziende con pi\u00f9 di 500 addetti. L\u2019unica risposta possibile \u00e8 lo sviluppo di una buona difesa, all\u2019interno di un quadro normativo chiaro, quale quello delineato dal DPCM Gentiloni. La difesa deve essere basata sulla condivisione delle informazioni e sulla massima velocit\u00e0 di risposta.\u201d\nIn dettaglio, ITASEC18 prevede dieci sessioni scientifiche su voto elettronico, privacy e malware, una sessione speciale dedicata alla Crittografia Quantistica, e 7 incontri su cybercrime, GDPR, Industry 4.0 e il futuro della cybersecurity. Sono previsti inoltre 9 tutorial su Blockchain, crittografia e sicurezza dei sistemi industriali.\nL\u2019evento ospiter\u00e0 anche una sezione dedicata ai prototipi sviluppati da industrie, centri di ricerca e universit\u00e0 e alcune sessioni speciali sulle startup nazionali di cybersecurity e sulle comunit\u00e0 di hacking.\nPrenderanno parte ai numerosi incontri in programma anche il Rettore del Politecnico di Milano, Ferruccio Resta, la Prorettrice Donatella Sciuto e Stefano Zanero, Docente di Computer Security.\nTra i partecipanti anche il prefetto Alessandro Pansa, Direttore Generale\u00a0DIS e Antonello Soro, Garante della Privacy, e Antonio Samaritani, direttore AGID.", "titolo_articolo": "Cybersecurity, Libro Bianco a Milano", "tags": []}