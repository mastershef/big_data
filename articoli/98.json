{"categoria": "Cultura & Spettacoli", "sottotitolo": "Aveva 51 anni, nominato agli Oscar per il film di esordio 'Boyz n the hood'", "testo": "John Singleton, il primo afroamericano a guadagnare una nomination all'Oscar come miglior regista per il film del suo debutto 'Boyz n the Hood' (SCHEDA ANSA CINEMA) del 1991, \u00e8 morto a 51 anni a Los Angeles.\u00a0\u00a0A causare il decesso sarebbero state le conseguenze di un ictus che lo aveva colpito il 17 aprile, quando era stato ricoverato.\n\n\n\u00a0\n\u00a0Guarda le fotoMorto John Singleton, regista di 'Boyz n the Hood' \n\nBasterebbe il bellissimo esordio di Boyz 'n the Hood (1991) per considerare il lavoro dell'afroamericano John Singleton tra i pi\u00f9 interessanti del cinema americano degli anni Novanta. A cavallo tra indagine sociale e scavo privato, il regista ventitreenne dirige uno dei titoli maggiormente significativi sulla condizione dei neri nei ghetti delle grandi citt\u00e0, firmando un anomalo romanzo di formazione, ricco di forza drammaturgica e idee di messa in scena, in cui la responsabilit\u00e0 e la disciplina sono presentate come le uniche possibilit\u00e0 per non cadere nel baratro. La forza della pellicola, recitata benissimo dal futuro divo Cuba Gooding Jr., non passa certo inosservata, procurando al giovane cineasta due candidature all'Oscar per la miglior sceneggiatura e per la miglior regia.\n\u00a0\nDiventato negli anni uno dei nomi simbolo del nuovo cinema nero, Singleton \u00e8 poi ingaggiato per dirigere nel 2000 Shaft (SCHEDA ANSA CINEMA), remake del film culto della blaxploitation. Se Samuel L. Jackson interpreta il ruolo dell'affascinante detective con convinzione e indiscutibile mestiere, una sceneggiatura non particolarmente originale rischia spesso lo schematismo ideologico e il clich\u00e9. A proseguire la vena pi\u00f9 personale \u00e8, invece, Baby Boy - Una vita violenta (2001), naturale prosecuzione dei primi esperimenti cinematografici gi\u00e0 dal plot: malgrado sia padre di due figli, un nero disoccupato vive ancora con la madre, ulteriore esempio di una generazione di uomini incapaci di farsi carico di qualsiasi tipo di responsabilit\u00e0.\n\nDopo la regia del convenzionale nel 2003 di 2Fast 2Furious (SCHEDA ANSA CINEMA), sequel di Fast and Furious (2001) in cui si sente la mancanza di Vin Diesel oltrech\u00e9 di un minimo di originalit\u00e0, \u00e8 la volta del sorprendente Four Brothers (2005), western metropolitano sulla vendetta e il rispetto in cui ha grande importanza la cornice di una Detroit inospitale, fredda e pericolosa. L'episodio televisivo Marion Jones: Press Pause (2010) della serie 30 for 30, realizzato dopo cinque anni di inattivit\u00e0, precede Abduction - Riprenditi la tua vita (2011), action thriller in cui l'aitante Taylor Lautner scopre che il suo passato non \u00e8 quello che credeva.", "titolo_articolo": "Morto John Singleton, regista di spicco del New Black Cinema ", "tags": ["morte", "cinema", "salute", "archiviato", "john singleton", "oscar", "person"]}