{"categoria": "Speciali", "sottotitolo": "Torneo itinerante in 12 citt\u00e0 europee", "testo": "Comincia la lunga marcia verso Euro 2020 e la finale del torneo continentale che si giocher\u00e0 a luglio dell'anno prossimo a Wembley. Sar\u00e0 il primo Europeo itinerante della storia, con 12 citt\u00e0 sparse per il continente che saranno sedi di partite. Fra loro c'\u00e8 Roma, dove si giocheranno tre partite della fase a gironi e un quarto di finale. L'Olimpico della capitale italiana sar\u00e0 insieme a quello di Baku il palcoscenico del girone A della fase finale, in cui saranno inseriti gli azzurri di Roberto Mancini se, come ci si augura, si qualificheranno.\nLa formula delle eliminatorie \u00e8 semplice: dieci gironi che qualificano a Euro 2020 le prime due classificate. I restanti quattro posti verranno assegnati tramite gli spareggi, ai quali parteciperanno le 16 vincitrici dei gironi di Nations League (ovvero le quattro vincitrici dei gruppi in ciascuna delle quattro divisioni). Se una vincitrice dei gironi di Nations League \u00e8 gi\u00e0 stata ammessa attraverso le normali qualificazioni europee, il suo posto verr\u00e0 preso dalla squadra successiva della sua lega.\n\nQuanto alla fase finale, ovvero Euro 2020, la formula sar\u00e0 la stessa dell'edizione precedente, di Francia 2016: le 24 squadre verranno sorteggiate in sei gironi da quattro e le prime due classificate di ogni girone e le quattro migliori terze accederanno alla fase a eliminazione diretta. La novit\u00e0 assoluta sar\u00e0 invece la formula 'itinerante' fortemente voluta dall'allora presidente dell'Uefa Michel Platini e poi portata avanti dal suo successore Aleksander Ceferin.\u00a0 \u00a0\nOltre a Roma, Baku e Londra (che a Wembley ospiter\u00e0 anche le due semifinali) saranno sede di match Amsterdam, Bilbao, Bucarest, Budapest, Copenaghen, Dublino, Glasgow, Monaco di Baviera e San Pietroburgo. Mai come questa volta sar\u00e0 quindi un torneo 'globale', con la Francia campione del mondo favorita per la ricchezza della sua rosa ma che dovr\u00e0 essere in grado di riprendersi dalla sbornia iridata: in Nations League \u00e8 apparsa ancora condizionata dalle scorie del Mondiale. Nel nuovo torneo \u00e8 andata molto bene l'Olanda, mentre il Portogallo ha vinto il proprio girone (in cui c'era l'Italia) anche senza Cristiano Ronaldo, che ora torna e venerd\u00ec sar\u00e0 in campo contro l'Ucraina.\nIl sogno dei lusitano \u00e8 di ripetere l'impresa del 2016: sarebbe un clamoroso bis. Germania e Spagna sono in fase di rinnovamento, il Belgio sogna il primo trionfo dopo il terzo posto a Russia 2018, l'Inghilterra ha molti elementi interessanti. L'Italia dovr\u00e0 per forza essere protagonista dopo la mancata partecipazione all'ultimo Mondiale: Mancini spera", "titolo_articolo": "Parte la corsa a Euro 2020, sognando Wembley", "tags": ["calcio", "archiviato", "calcio", "cristiano ronaldo", "aleksander ceferin", "michel platini", "roberto mancini", "person", "nations league", "uefa", "ansa", "roma", "organization"]}