{"categoria": "NULL", "sottotitolo": "Torna Ciro di Marzio, da Gomorra-La Serie alle sale", "testo": "(ANSA) - ROMA, 4 MAG - Chi, guardando l'ultimo episodio\ndella quarta stagione di Gomorra la Serie, \u00e8 rimasto incollato\nallo schermo fino alla fine dei titoli di coda, ha assistito a\nuna scena di pochi secondi che ci riporta al finale della terza\nstagione. Un finale che i fan non hanno mai dimenticato. Da quel\nmomento infatti niente \u00e8 come prima. Quelle immagini oggi\nannunciano un film: L'Immortale di e con Marco D'Amore.\u00a0\u00a0\u00a0\n\t\t\t\tL'Immortale non sar\u00e0 solo un film ma anche un nuovo capitolo,\ntotalmente integrato, di Gomorra, la serie originale Sky\nprodotta da Cattleya. Per la prima volta nella storia della\nserialit\u00e0, un progetto crossmediale, che vede un film come\nsegmento nel racconto tra due stagioni di una serie. Le riprese\nde L'Immortale, prodotto da Cattleya - parte di ITV Studios - e\nVision Distribution in collaborazione con Beta Film, partiranno\na Roma il 17 maggio per proseguire a Napoli e a Riga per 7\nsettimane. Il soggetto e la sceneggiatura sono di Leonardo\nFasoli, Maddalena Ravagli, Marco D'Amore e Francesco Ghiaccio.", "titolo_articolo": "Partono le riprese de L'Immortale", "tags": ["cinema", "archiviato", "francesco ghiaccio", "maddalena ravagli", "leonardo fasoli", "vision distribution", "marco d'amore", "person", "sky", "organization"]}