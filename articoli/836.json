{"categoria": "NULL", "sottotitolo": "La cyber security \u00c3\u00a8 sempre pi\u00c3\u00b9 strategica, oggi, per le societ\u00c3\u00a0 di gestione del risparmio, ma purtroppo risulta ... ", "testo": "La cyber security \u00e8 sempre pi\u00f9 strategica, oggi, per le societ\u00e0 di gestione del risparmio, ma purtroppo risulta ancora basso il livello di consapevolezza dei rischi da parte degli operatori del settore. Allo stesso tempo per garantire la solidit\u00e0 del rapporto fiduciario tra risparmiatori e consulente, diventa sempre pi\u00f9 importante dare ai clienti l'assicurazione che i dati online siano sempre protetti.\n\nCon la crescita dell'uso degli smartphone, l'arrivo del 5G e dell'Internet of things, la sicurezza informatica diventer\u00e0 ancora pi\u00f9 centrale: a riprova di queste evidenze, il quaderno Fintech pubblicato di recente dalla Consob riporta i dati di un'ispezione effettuata dall'Autorit\u00e0 di vigilanza statunitense (Sec) che ha mostrato come circa tre quarti dei 49 consulenti esaminati riportassero di avere avuto esperienze dirette o indirette di attacchi informatici. Gli attacchi, valutati ad alto o medio rischio, si riferivano in particolare a dati dei clienti, algoritmi proprietari, funzionalit\u00e0 di negoziazione sui mercati e di accesso al sito internet/alla posizione personale del cliente.\n\nSecondo l'ultimo Global Cybersecurity Index dell'International Telecommunication Union (ITU) infatti, l'Italia si posiziona solo al 31\u00b0 posto a livello globale per sicurezza dei dati informatici: per questo \u00e8 fondamentale per il consulente assicurare il cliente sulla protezione dei propri dati online e sensibilizzare gli operatori del settore sull'importanza di affrontare questa sfida.\n\nPer fare il punto sullo stato attuale delle cose e per indagare come l'intero ecosistema del gestito - sgr, consulenti e risparmiatori - sia in grado di rispondere all'esigenza di una maggiore sicurezza informatica, Assogestioni organizza, il 3 aprile, nella cornice del Salone del Risparmio, la conferenza dal titolo \"Cyber Security: sfide e opportunit\u00e0 per un consulente consapevole\".\n\nL'intervento introduttivo sar\u00e0 a cura del commissario della Consob Paolo Ciocca, gi\u00e0 vicedirettore generale del Dipartimento informazioni per la sicurezza - della Presidenza del Consiglio dei Ministri. A seguire Melissa Hathaway, senior advisor per la cybersecurity della Harvard Kennedy School, che in passato si \u00e8 occupata di sicurezza informatica per l'amministrazione di George Bush e di Barack Obama, si soffermer\u00e0 sul contesto internazionale e analizzer\u00e0 i trend in atto per quanto riguarda la Cybersecurity. Invitato anche il professor Alessandro Armando, docente presso l'Universit\u00e0 degli Studi di Genova, per affrontare il tema delle nuove minacce cyber e le possibili risposte.", "titolo_articolo": "Salone del Risparmio: cyber security e sicurezza dei dati nella gestione del risparmio ", "tags": []}