{"categoria": "Mondo", "sottotitolo": "Vittoria dei coltivatori di patate, nessun risarcimento", "testo": "Vittoria per i contadini del Gujarat: la PepsiCo ha deciso di ritirare le richieste di risarcimento nei confronti di nove contadini indiani, accusati di avere coltivato, senza permesso, variet\u00e0 di patate registrate o brevettate dalla multinazionale. Lo ha reso noto un portavoce del gigante globale dell'alimentazione.\u00a0\u00a0\u00a0 La PepsiCo, che usa quel tipo di patate per le chips vendute sul mercato indiano col marchio Lays, ha accettato una soluzione amichevole dopo l'intervento del governo del Gujarat, che si \u00e8 schierato con gli agricoltori, e ha assicurato la multinazionale impegnandosi in un ruolo di controllo. La soluzione \u00e8 stata salutata dalle associazioni dei coltivatori come un successo, \"in questo modo\" dicono gli attivisti \"si \u00e8 evitato un pericoloso precedente che avrebbe minacciato i contadini di tutta l'India\".", "titolo_articolo": "India: Pepsi ritira denuncia contadini", "tags": ["agricoltura", "alimenti", "bevande", "archiviato"]}