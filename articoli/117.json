{"categoria": "Film", "sottotitolo": "Un cagnolino abbatte i muri di Cipro nel film di Piperides", "testo": "I muri alzati dall'odio politico, le diffidenze tra popoli nemici, perfino i divieti imposti dalle leggi nulla possono di fronte all'amore che unisce un piccolo e indisciplinato cagnolino al suo padrone. \u00c8 davvero una commedia 'di frontiera' dai toni surreali \"Torna a casa, Jimi! 10 cose da non fare quando perdi il tuo cane a Cipro\", film di Marios Piperides che arriva in sala il 18 aprile in 20 copie con Tucker Film. Interpretato dal bravo Adam Bousdoukos (gi\u00e0 protagonista di \"Soul Kitchen\") e gi\u00e0 premiato al Tribeca Film Festival (come Best International Narrative Feature), il film \u00e8 ambientato a Nicosia, l'ultima capitale nel mondo ancora divisa in due parti, una greca, l'altra occupata dai turchi: grazie al filtro della commedia, il regista racconta con sguardo carico di leggerezza e profondit\u00e0 le tensioni tra i due popoli, la militarizzazione dell'isola e l'impossibilit\u00e0 ancora oggi di costruire un dialogo. A Cipro gli equilibri sociopolitici sono fragili, le regole sono rigide ed \u00e8 vietato trasferire animali, piante e prodotti da una zona all'altra. Cos\u00ec, quando il bastardino Jimi Hendrix oltrepassa il checkpoint di Nicosia finendo nel settore turco, il suo padrone Yiannis, musicista inconcludente in procinto di lasciare Cipro per raggiungere l'Europa e ricostruire la propria vita, si trova coinvolto in un'incredibile avventura, tra beghe burocratiche e diplomatiche, loschi personaggi, contrabbando e spericolate alleanze pur di riportare il suo cane a casa. Yiannis, greco cipriota, dovr\u00e0 perfino avere a che fare con il turco Hasan (l'attore Fatih Al), con il quale scoprir\u00e0 di avere non poco in comune, nonostante la reciproca diffidenza.\u00a0\u00a0\u00a0 \"Sono dentro questa storia da tutta la vita. Sono nato a Nicosia, e non ho attraversato l'isola fino al 2003, quando \u00e8 stato aperto il checkpoint: solo allora ho incontrato i turchi ciprioti\", afferma oggi a Roma il regista Piperides, \"quando passi dall'altra parte provi un sentimento strano: vedi chi \u00e8 profugo nel proprio Paese, che in fondo siamo le stesse persone e abbiamo le stesse facce: Cipro \u00e8 una piccola isola, \u00e8 inaccettabile che sia ancora divisa\".\u00a0\u00a0\u00a0 \"Sono cresciuto in Germania, i miei genitori sono emigrati negli anni '60 e hanno sempre avuto una mentalit\u00e0 aperta: io ho avuto tanti amici turchi perch\u00e9 avevamo tante cose in comune, pi\u00f9 di quelle che storicamente ci dividevano\", racconta invece il protagonista Bousdoukos, \"la mia prima volta a Cipro risale al 2000 per Soul Kitchen, poi ci sono tornato per questo film.\u00a0\u00a0\u00a0 Per tutti i greci la questione cipriota \u00e8 importante: \u00e8 inconcepibile che non si possa fare neppure una passeggiata da una parte all'altra\". \"Io invece non ho avuto occasione di avere amici turchi\", prosegue il regista rispondendo all'attore, \"Abbiamo costruito un muro a Cipro e l'uomo lo fa da secoli pensando di proteggersi, anche se non funziona, perch\u00e9 guerre e atrocit\u00e0 continuano. La chiave di tutto \u00e8 la scuola: se non cambia la mentalit\u00e0 la storia rester\u00e0 la stessa. Fin da piccoli ci insegnano l'odio, c'\u00e8 la propaganda. Ma come accade nel film, quando persone diverse si incontrano devono avere rispetto, capirsi e accettarsi. E' sempre colpa degli altri, anche a Cipro. Ognuno invece ha le sue responsabilit\u00e0: riconoscerlo \u00e8 indispensabile per andare avanti\".\u00a0\u00a0\u00a0 Il film, girato per lo pi\u00f9 nella zona greca, ha avuto qualche piccola difficolt\u00e0 proprio per l'utilizzo del cane (in realt\u00e0 femmina di nome Pepper, proveniente dall'Olanda): \"Il problema era portare il cane nel settore turco, che per la legge sarebbe dovuto rimanere in quarantena per circa tre mesi. Per questo abbiamo optato per la zona sud. E abbiamo girato anche nella zona cuscinetto, chiedendo il permesso all'Onu\", conclude Piperides. (ANSA).", "titolo_articolo": "Torna a casa Jimi!, commedia di frontiera", "tags": ["cinema", "festival cinema", "archiviato", "marios piperides", "fatih al", "yiannis", "jimi hendrix", "adam bousdoukos", "marzia apice", "hasan", "person", "onu", "organization"]}