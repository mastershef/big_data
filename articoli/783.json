{"categoria": "Medio Oriente", "sottotitolo": "Msf: raccolti distrutti, citt\u00e0 fantasma, 'c'\u00e8 bisogno di tutto'", "testo": "(ANSA) - ROMA, 30 APR - Forti piogge hanno causato violente\ninondazioni in Iran nelle ultime settimane, costringendo\ncentinaia di persone a lasciare le loro case e distruggendo\ncitt\u00e0, campi e raccolti. Lo riferisce Medici senza Frontiere che\nha effettuato un sopralluogo nelle zone pi\u00f9 colpite.\u00a0\u00a0\u00a0\n\t\t\t\t   Le piogge sono iniziate il 19 marzo nella provincia\nnordorientale di Golestan, al confine con il Turkmenistan, e una\nsettimana dopo hanno inondato le province sudoccidentali di\nLorestan e Khuseztan, al confine con l'Iraq. I team di Medici\nSenza Frontiere hanno visitato le aree colpite tra l'8 e il 18\naprile e stanno ora preparando la distribuzione di aiuti e\nl'allestimento di cliniche mobili. Il raccolto era previsto tra\ndue settimane, ma i campi e le attrezzature agricole sono\ntotalmente distrutti. Le persone hanno perso tutto: le loro\ncase, i loro beni, il loro lavoro, i servizi pubblici e -\nsottolinea Msf, le loro speranze.", "titolo_articolo": "Alluvioni in Iran, centinaia di sfollati", "tags": ["disastri; incidenti", "allerta meteo", "organizzazioni sanitarie", "archiviato", "medici senza frontiere", "organization"]}