{"categoria": "Software e App", "sottotitolo": "Individuate da Swascan che ha contattato l'azienda di Redmond", "testo": "Sono state individuate vulnerabilit\u00e0 relative ai server dell'infrastruttura IT di Microsoft, a fare la scoperta la societ\u00e0 di sicurezza italiana Swascan. Se sfruttate, queste vulnerabilit\u00e0 \"avrebbero potuto facilmente influire sull'integrit\u00e0, la riservatezza e la disponibilit\u00e0 dei dati trattati, gestiti ed archiviati dai sistemi server interessati\", spiega Swascan che dopo la scoperta ha contattato il Team di Sicurezza di Microsoft Usa.\nEcco le debolezze individuate:\nCWE - 119: Ad ogni processo e applicativo informatico viene assegnato un puntatore con una relativa area di memoria del sistema su cui deve operare. Questa vulnerabilit\u00e0 potrebbe consentire ad un malintenzionato di modificare il puntatore dirottando il processo informatico ad uno spazio di memoria manomesso con un malware, oppure causare il blocco del sistema o la sottrazione di informazioni sensibili.\nCWE - 94: \u00e8 una vulnerabilit\u00e0 relativa alla \"code injection\". Praticamente questa criticit\u00e0 permette ad un terzo di \"inserire\" linee di codice all'interno di un altro software o applicativo. Spesso il codice iniettato \u00e8 malevolo e permette all'attaccante di prendere il possesso del dispositivo, applicativo con privilegi di amministratore.\nCWE-200: \u00e8 una vulnerabilit\u00e0 che permette ad una terza parte, senza alcuna autorizzazione, di accedere ad una serie di Informazioni relative alla configurazione del sistema o dati presenti nel sistema. Di fatto \u00e8 un errore di configurazione del sistema stesso.\nLa societ\u00e0 sottolinea l'attenzione di Microsoft ai risultati dei test che ha portato ad una \"seria collaborazione\", \"questo caso - aggiunge - riflette perfettamente la necessit\u00e0 di collaborazione tra le societ\u00e0 di sicurezza informatica ed i fornitori di Software\".", "titolo_articolo": "Scoperte vulnerabilit\u00e0 nei server Microsoft", "tags": []}