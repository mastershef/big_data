{"categoria": "Speciali", "sottotitolo": "Per 23 lunghe ore rimase sepolta. Lei, come tutti i fuori sede, non ha mai avuto lo status di terremotata", "testo": "Rimase sepolta 23 lunghe ore sotto le macerie della palazzina in cui risiedeva all'Aquila, la notte del 6 aprile 2009. Marta Edda Valente, all'epoca studentessa fuori sede, oggi \u00e8 una donna di 34 anni, bella, solare e positiva. Vive nel Teramano, dove \u00e8 nata, \u00e8 ingegnere gestionale e nel tempo libero fa la 'coach motivazionale', ovvero aiuta gli altri a superare paure, difficolt\u00e0, momenti difficili. Marta per\u00f2 una ferita ancora aperta di sicuro ce l'ha: non ha mai ottenuto lo status di terremotata perch\u00e9 risiedeva fuori dall'area del cratere.\n\u00a0 \u00a0In termini economici questo ha significato, per la sua famiglia, sostenere autonomamente una spesa di oltre 100 mila euro, tra diversi interventi chirurgici, fisioterapia, cure e spese varie. La giovane, ricorda il suo avvocato Tommaso Navarra, negli anni ha protestato per questo, rivolgendosi alle autorit\u00e0, cos\u00ec come hanno fatto gli altri studenti fuori sede o lavoratori non residenti con invalidit\u00e0 riconosciuta. Nessuno ha ottenuto dei risultati.\nA dieci anni dal terremoto, Marta continua a fare appello allo Stato. E' una donna tenace. Il terremoto le ha tolto tutto ci\u00f2 che aveva: le amiche di una vita e poi le cose materiali, dai libri al computer, vestiti e scarpe. Le dissero che non avrebbe pi\u00f9 camminato ma lei, con pazienza, determinazione e resilienza, non si \u00e8 data per vinta e dopo tanta fisioterapia ce l'ha fatta. Nonostante un ricovero durato 100 giorni, subito dopo il terremoto non ha mai smesso di studiare e dare esami e nel 2010 si \u00e8 laureata all'Aquila in ingegneria gestionale con lode e menzione speciale. Si parla molto di ricostruzione materiale di case e palazzi, poco niente di vite spezzate o ferite. Ed oggi Marta \u00e8 tra coloro che si chiedono se per lo Stato vale pi\u00f9 una casa o la persona.\n\u00a0 \u00a0\"Chi quella notte era all'Aquila, fuori sede, per il proprio studio, senza fuggire dinanzi alle scosse ma confidando nello Stato, non pu\u00f2 rimanere ancora oggi senza tutela\", dice oggi Marta. Molte di queste persone sono ancora alle prese con una riabilitazione fisica e psicologica. Ci vorrebbe quindi, chiede Marta, \"un adeguato riconoscimento in termini di status giuridico e accesso privilegiato nel mondo del lavoro con un provvedimento generale o almeno regionale\". Marta fa ancora un appello perch\u00e9 si tutelino le persone che oggi possano trovarsi nelle sue stesse condizioni, legiferando un riconoscimento \"cos\u00ec come fatto con il Decreto Milleproroghe per Rigopiano nel 2017\".\n\u00a0 \u00a0Marta \u00e8 ottimista. Il pensiero di quanto accaduto c\u2019\u00e8 sempre ma con il tempo, spiega questa coraggiosa donna, si impara a conviverci. Oggi ha tanti affetti ed hobby, viaggia molto e dopo quell'esperienza traumatica ha cominciato ad esplorare quella natura \u201cbeffarda\u201d che tanto le ha tolto, a cavallo, con le ciaspole e con l'escursionismo.\n\u00a0 \u00a0Marta ha cercato di trasformare in una conquista ogni giorno dopo il 6 aprile: quando gli uomini del Soccorso Alpino e Speleologico l\u2019hanno estratta dalle macerie, come delle levatrici, lei \u00e8 rinata. Il suo salvataggio fu accolto dagli applausi e da un\u2019emozione che fece il giro del mondo. Da quel momento ogni aspetto della cosiddetta normalit\u00e0 ha un sapore speciale: vedere il cielo, osservare gli alberi, ascoltare i rumori della natura, riabbracciare famigliari, amici e i suoi soccorritori, che spesso rivede. Marta ha dato un nome alla sua esperienza, \"le olimpiadi della vita\". Di sicuro, come le dicono in molti, ha gi\u00e0 vinto la medaglia d'oro.\nenrica.dibattista@ansa.it", "titolo_articolo": "'Nata' una seconda volta dalle macerie all'Aquila, l'appello di Marta allo Stato", "tags": ["terremoto", "politica", "archiviato", "tommaso navarra", "marta edda valente", "person"]}