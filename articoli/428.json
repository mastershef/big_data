{"categoria": "Economia", "sottotitolo": "Dovr\u00e0 affrontare le nuove sfide del gruppo, a partire dalla fusione con i francesi di Essilor", "testo": "Da diversi anni consulente e uomo di fiducia Leonardo Del Vecchio, Francesco Milleri \u00e8 stato scelto dal fondatore quale amministratore delegato di Luxottica anche per affrontare le nuove sfide del gruppo, a partire dalla fusione con i francesi di Essilor. Cooptato il primo marzo 2016 come amministratore con funzioni vicarie, il 29 aprile dell'anno scorso \u00e8 stato nominato vice presidente di Luxottica con il compito di coadiuvare e assistere il presidente esecutivo nell'esercizio delle sue competenze. Il 15 dicembre scorso \u00e8 stato nominato amministratore delegato del gruppo, mantenendo la carica di vice presidente.\nNel 1983 si laurea con lode in giurisprudenza all\u2019Universit\u00e0 degli Studi di Firenze, dove matura anche un\u2019esperienza come assistente alla cattedra di Economia Politica tra il 1984 e il 1986. Consegue nel 1987 un MBA in Business Administration alla Scuola di direzione aziendale dell'Universit\u00e0 Luigi Bocconi di Milano e un biennio di specializzazione in Corporate Finance alla Stern School of Business della New York University, come assegnatario della borsa di studio \u201cDonato Menichella\u201d della Banca d'Italia.\nTornato in Italia, inizia nel 1988 la sua carriera di consulenza aziendale per grandi gruppi italiani e multinazionali in numerosi settori dalla meccanica ai beni di consumo, dalle istituzioni finanziare al farmaceutico maturando una solida esperienza internazionale. Affianca all'attivit\u00e0 di consulenza direzionale l\u2019avvio e la gestione dal 2000 di un gruppo di aziende focalizzate sulle tecnologie informatiche e lo sviluppo di sistemi esperti di automazione digitale.\nNell\u2019ambito del gruppo Luxottica \u00e8 anche presidente di Salmoiraghi & Vigano.", "titolo_articolo": "Francesco Milleri, l'uomo di fiducia di Del Vecchio", "tags": []}