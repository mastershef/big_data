{"categoria": "Libri", "sottotitolo": "Antologia di opere brevi da lei scelte, da Moravia a Ginzburg", "testo": "Un viaggio alla scoperta delle opere brevi scritte da autori italiani pi\u00f9 o meno famosi, prevalentemente del ventesimo secolo, da Elio Vittorini a Natalia Ginzburg, ad Antonio Delfini e Fabrizia Ramondino. Ce lo fa compiere Jhumpa Lahiri con i 'Racconti Italiani' che ha scelto e introdotto in un libro speciale, pubblicato da Guanda, in cui ha creato un canone personale. Sono racconti vari, di diversi stili, eclettici, trasversali, laterali come il 'Dialogo con una tartaruga' di Calvino, scartato dal romanzo 'Palomar'. \"Ho privilegiato le donne, gli autori trascurati e meno conosciuti e quelli che hanno interpretato con particolare passione e virtuosismo la forma breve\" racconta la Lahiri.\u00a0\u00a0\u00a0 Quaranta gli scrittori raccolti perch\u00e8 in un'antologia bisogna sempre compiere una scelta: \"non c'\u00e8 mai una soluzione giusta\" dice all'ANSA la Lahiri, che incontriamo a Trastevere, a Roma, citt\u00e0 che ama e dove vive quando viene in Italia da Princeton, dove ora insegna e abita. Nata a Londra da genitori bengalesi, cresciuta negli Stati Uniti, l'autrice di 'La moglie', 'In altre parole', ha anche scritto un romanzo in italiano, 'Dove mi trovo', e ha tradotto in inglese Domenico Starnone.\u00a0\u00a0\u00a0 Dal suo amore per la lingua italiana \u00e8 venuta la spinta per questo libro frutto di ricerche, di preziosi suggerimenti di amici e di scoperte anche al mercato dei libri usati di Porta Portese. \"Un'antolgia \u00e8 un'opportunit\u00e0 preziosa per rimettere in circolazione alcune voci. Tra uomini e donne non c'e' ancora una vera parit\u00e0 anche ai premi, agli incontri letterari, nei giornali. C'e' ancora l'idea della scrittura al femminile e mi da molto fastidio. Le donne possono raccontare qualsiasi situazione e viceversa. Volevo mescolare tutto, mettere insieme alcuni racconti che parlano del mondo delle donne dal punto di vista maschile come accade ne 'La modista' di Antonio Delfini o ne 'L'altra faccia della luna' di Alberto Moravia. Questa \u00e8 la letteratura che pu\u00f2 fare qualsiasi cosa\" sottolinea la Lahiri. E aggiunge: \"Basta con le etichette. Bisogna ridefinire queste piccole gabbie. Privilegio scrittori come Carlo Levi che hanno combattuto l'idea di etichetta in qualunque tempo o autori che hanno sperimentato altri punti di vista come Alberto Savinio autore di un bellissimo racconto, Bago, sulla vita interiore di un personaggio femminile. O Grazia Deledda che ne 'La cerbiatta' scrive di un uomo\".\u00a0\u00a0\u00a0 Il faro della Lahiri \u00e8 Elio Vittorini, al quale si \u00e8 ispirata per le brevi biografie che introducono i racconti. \"Essenziali, nello stile dell'antologia Americana da lui curata. Ammiro Vittorini, il suo impegno poliedrico come scrittore, traduttore e curatore. Bisogna sempre allargare il campo. Anch'io sto sperimentando tutte le identit\u00e0. Sono diventata scrittrice, traduttrice, curatrice, insegnante. Non sono all'interno del mondo editoriale, mi manca questo\" afferma.\u00a0\u00a0\u00a0 L'antologia \"\u00e8 nata al contrario, per un pubblico non italiano, per un lettore anglofono. E' uscita a marzo 2019 in Inghilterra, due mesi prima della pubblicazione in Italia e arriver\u00e0 nelle librerie degli Stati Uniti in autunno\" spiega la scrittrice, vincitrice di numerosi premi tra cui il Pulitzer, che nel 2012 \u00e8 stata nominata membro dell'American Academy of Arts and Letters. \"Nell'antologia ci sono anche autori che hanno scritto in lingue diverse dalla loro, Fenoglio in inglese e Tabucchi in portoghese\" racconta.\u00a0\u00a0\u00a0 \"Il mondo editoriale chiede sempre romanzi perch\u00e8 pensano che questo voglia il lettore. Un racconto sembra un'opera minore ma non \u00e8 vero. E' sbagliato, per\u00f2 esiste e permane questo pregiudizio. Il racconto \u00e8 una forma autonoma in qualunque lingua, \u00e8 slegato dal mercato. Nasce in maniera indipendente\" sottolinea l'autrice che con 'Racconti italiani' ha fatto riscoprire anche ai lettori del nostro Paese un genere che trascuriamo ma in cui siamo maestri. \"Volevo stuzzicare. Questa antologia \u00e8 come un vassoio di antipasti, un aperitivo letterario, poi si va a cena. Assaggi, provi tutti questi gusti meravigliosi\" dice la Lahiri che sta scrivendo in italiano dei suoi nuovi racconti e forse un nuovo romanzo. \"Mi sono tuffata in questo mondo. La libert\u00e0 di camminare senza meta, questa \u00e8 l'arte. La scrittura \u00e8 una via libera, fa male pensare sempre all'idea di pubblicare. Non voglio scrivere per scrivere, solo le cose necessarie\" afferma. E avrebbe gi\u00e0 tanto materiale anche per un secondo volume di questa antologia.(ANSA).", "titolo_articolo": "Jhumpa Lahiri, i miei 'Racconti italiani'", "tags": ["narrativa", "archiviato", "alberto savinio", "carlo levi", "domenico starnone", "fabrizia ramondino", "antonio delfini", "natalia ginzburg", "elio vittorini", "guanda", "mauretta capuano", "calvino", "alberto moravia", "grazia deledda", "person", "ansa", "universit\u00e0 di princeton", "organization"]}