{"categoria": "Tlc", "sottotitolo": "Wikileaks: 'Violato il diritto internazionale'. Usa: 'E' accusato di pirateria informatica'", "testo": "Julian Assange, fondatore di WikiLeaks,\u00a0\u00e8 stato arrestato nell'ambasciata dell'Ecuador a Londra dopo che Quito ha revocato la concessione dell'asilo al giornalista australiano. Assange \u00e8 stato\u00a0 portato in custodia alla stazione centrale di Scotland Yard, poi\u00a0in tribunale.\nAssange \u00e8 stato riconosciuto colpevole immediatamente di fronte alla Westminster Magistrates' Court di Londra di aver violato i termini della cauzione nel 2012 per non essersi presentato allora dal giudice ed essersi invece rifugiato nell'ambasciata dell'Ecuador. Per questo reato rischia una pena fino a 12 mesi di carcere nel Regno Unito (la sentenza precisa sar\u00e0 definita pi\u00f9 avanti) in attesa che le autorit\u00e0 britanniche decidano anche sulla richiesta di estradizione presentata dagli Usa.\nIL VIDEO DELL'ARRESTO PUBBLICATO SULLA PAGINA FACEBOOK DELLA TV RUPTLY\n\u00a0\n\"Posso confermare che Julian Assange, 7 anni dopo essere entrato nell'ambasciata ecuadoriana, \u00e8 ora sotto custodia della polizia per affrontare debitamente la giustizia del Regno Unito\", ha spiegato il ministro dell'Interno britannico, Sajid Javid.\u00a0\"Voglio ringraziare l'ambasciata dell'Ecuador per la sua cooperazione e la polizia per la sua professionalit\u00e0: nessuno \u00e8 al di sopra della legge\", ha concluso Javid.\nJulian Assange non \u00e8 uscito dall'ambasciata dell'Ecuador a Londra, \u00e8 stato l'ambasciatore a far entrare la polizia britannica all'interno della sede diplomatica, dove il fondatore di WikiLeaks \u00e8 stato arrestato: ha denunciato in un tweet la stessa organizzazione.\n\n\n\u00a0\n\u00a0Guarda le fotoJulian Assange arrestato a Londra\n\n \"L'Ecuador ha revocato illegalmente l'asilo politico concesso in precedenza a Julian Assange - accusa WikiLeaks - in violazione del diritto internazionale\".\nCi sono \"la Cia\" e altri poteri dietro la caccia a Julian Assange,\u00a0denuncia ancora Wikileaks. Assange - twitta l'organizzazione da lui fondata per diffondere documenti segreti scomodi - \"\u00e8 un figlio, un padre, un fratello. Ha vinto decine di premi di giornalismo ed \u00e8 stato nominato per il Nobel per la pace dal 2010. Ma attori potenti, inclusa la Cia, sono impegnati in un sforzo sofisticato per disumanizzarlo, delegittimarlo e imprigionarlo\".\nIntanto il Cremlino auspica che siano rispettati tutti i diritti del fondatore di Wikileaks,\u00a0riporta l'agenzia russa Tass.\n\"Questo \u00e8 un momento buio per la libert\u00e0 di stampa\": cos\u00ec Edward Snowden, ex analista dell'Nsa e gola profonda del Datagate esiliato a Mosca, ha commentato l'arresto di Assange. \"Le immagini dell'ambasciatore dell'Ecuador che invita i servizi britannici nell'ambasciata per trascinare via un giornalista vincitore di premi fuori dall'edificio finiranno nei libri di storia. I critici di Assange possono esultare, ma questo \u00e8 un momento buio per la libert\u00e0 di stampa\", ha scritto su Twitter.\n\nArrestato a Londra Julian Assange\n\n\nJulian Assange \u00e8 stato arrestato dalla polizia britannica sia per la mancata comparizione dinanzi a un giudice del Regno nel 2012, sia sulla base di una \"richiesta di estradizione degli Usa\": cos\u00ec via Twitter la legale Jen Robinson, componente del team legale dell'attivista e giornalista australiano.\nJulian Assange e' accusato dagli Usa di cospirazione con Chelsea Manning nel 2010 finalizzata alla pirateria informatica: lo ha reso noto il dipartimento di giustizia americano. Se condannato, rischia sino ad un massimo di 5 anni.\n// <![CDATA[\nvar w = $('.resp-iframe').width();var h = parseInt(((w / 16) * 9));$('.resp-iframe').height(h);\n// ]]>", "titolo_articolo": "Wikileaks, Julian Assange arrestato a Londra nell'ambasciata dell'Ecuador", "tags": []}