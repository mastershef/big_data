{"categoria": "Asia", "sottotitolo": "Nel primo di tre giorni di cerimonie che si terranno a Bangkok", "testo": "E' stato incoronato a Bangkok il re della Thailandia, il 66enne Maha Vajiralongkorn, succeduto al padre Bhumibol Adulyadej nel 2016: l'incoronazione del re, conosciuto come Rama X, \u00e8 avvenuta nel primo di tre giorni di elaborate cerimonie che si terranno nella capitale, alla presenza di leader stranieri e decine di migliaia di thailandesi lungo le strade e il fiume che attraversa la metropoli.\u00a0La corona - tempestata di diamanti e del peso di 7,3 kg - gli \u00e8 stata consegnata dal capo bramino, un prete induista che ha svolto un ruolo guida nella cerimonia buddista-induista.\nSolo pochi giorni fa, Rama X ha ufficializzato il suo matrimonio con Suthida Na Ayutthaya, un'ex assistente di volo della Thai Airways da pochi anni promossa a responsabile del suo servizio di sicurezza. La nuova regina (41 anni) \u00e8 la quarta moglie del sovrano, che risiede per gran parte dell'anno in una villa in Germania.", "titolo_articolo": "Thailandia: incoronato re Vajiralongkorn", "tags": ["religioni; fedi", "case reali", "cerimonie", "archiviato", "bhumibol adulyadej", "maha vajiralongkorn", "person"]}