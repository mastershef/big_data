{"categoria": "Real Estate", "sottotitolo": "", "testo": "(ANSA) - FIRENZE, 20 MAR - Modesti incrementi per le\nquotazioni degli immobili di lusso nelle localit\u00e0 italiane\nsegnalate nel Piri 100, l'indice della societ\u00e0 Knight Frank che\nregistra a livello mondiale per il 2018 un trend moderatamente\npositivo (+1,3%, contro il +2,1% del 2017 sul 2016). Firenze \u00e8\nla destinazione che presenta l'incremento pi\u00f9 sostanzioso dei\nprezzi in Italia (+1%), seguita da Lucca (+0,5%), Lago di Como\n(+0,5%), Roma (+0,5%), Milano (+0,2%). Stabili i prezzi in\nSardegna, in flessione invece le quotazioni in Umbria (-2,5%).\u00a0\u00a0\u00a0\n\t\t\t\t   Knight Frank nel suo rapporto annuale dedica un\napprofondimento a Lucca, inserita in una rosa di 18 localit\u00e0 da\nseguire con attenzione: \"Lucca offre una buona qualit\u00e0 della\nvita - scrive Amy Redfern-Woods - insieme a un forte senso di\ncomunit\u00e0 e a un insieme di eventi e festival, come il Lucca\nSummer Music Festival, che attirano i compratori stranieri.\u00a0\u00a0\u00a0\n\t\t\t\tSituata a un'ora d'automobile dagli aeroporti di Firenze e Pisa,\ne a mezz'ora soltanto dalla costa, Lucca offre una rilassante\nalternativa ad alcune delle destinazioni italiane pi\u00f9\nturistiche\". (ANSA).", "titolo_articolo": "Real Estate: indice Knight Frank,salgono prezzi lusso Italia", "tags": ["mercati; borse", "archiviato", "amy redfern-woods", "person", "knight frank", "organization"]}