{"categoria": "Tecnologia", "sottotitolo": "", "testo": "Una Blockchain tutta italiana, nuovi adempimenti privacy e misure per combattere la concorrenza sleale in materia di telecomunicazioni. Tanti i temi sul tavolo dell\u2019assemblea di Assoprovider, l\u2019associazione nata nel 1996 che si batte per condizioni di mercato pi\u00f9 eque e per favorire la distribuzione della banda ultralarga in tutto il Paese, la cui assemblea di fine anno fa tappa a Roma il 15 e 16 giugno.\u00a0\nL\u2019evento vede i membri dell\u2019associazione aprirsi alle istituzioni per discutere insieme a loro dei temi fondamentali per lo sviluppo delle infrastrutture e dei servizi di telecomunicazioni in Italia.\nSar\u00e0 anche l\u2019occasione per premiare gli uomini e le donne che hanno fatto la storia della Rete. Grazie a una partnership con Lab TV Assoprovider offrir\u00e0 visibilit\u00e0 a chi vorr\u00e0 raccontare la storia della sua impresa, di come questa ha contribuito alla diffusione di Internet nella zona in cui opera.\n\"Le nuove sfide delle telecomunicazioni non sono solo infrastrutturali ma anche regolamentari e in alcuni casi, potrebbero incidere negativamente sullo sviluppo dei piccoli operatori impegnati a fare investimenti per colmare il digital divide a livello locale. Bisogna sempre di pi\u00f9 incontrarsi, allearsi e presentarsi come un blocco compatto per avere una giusta rappresentanza di un settore come il nostro, che spesso non viene opportunamente considerato - come peso specifico e come adeguatezza e proporzionalit\u00e0 delle misure proposte su temi strategici, dal Legislatore nazionale ed europeo. Solo cos\u00ec contribuiremo alla creazione di norme che possano garantire i diritti economici degli operatori pi\u00f9 piccoli\", spiega Dino Bortolotto, presidente dell\u2019Associazione.", "titolo_articolo": "A Roma si discute di Blockchain", "tags": []}