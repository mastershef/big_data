{"categoria": "Giffoni", "sottotitolo": "Undici quelli italiani selezionati per la competizione", "testo": "NAPOLI - Conflitti generazionali, diversit\u00e0, bullismo, migrazioni, sentimenti, dubbi, adolescenza, crescita personale: queste sono solo alcune delle profonde, complesse ed emozionanti storie al centro delle 99 opere, tra lungometraggi e cortometraggi, in concorso alla 48esima edizione del Giffoni Film Festival, in programma dal 20 al 28 luglio. E tra queste ben 11 sono realizzate e prodotte in Italia. Ben 4500 i film iscritti in preselezione che il team della direzione di Giffoni ha valutato attentamente, per poi scegliere la rosa da sottoporre ai 5601 giurati presenti. Un impegno di grande responsabilit\u00e0, che ha tenuto conto non solo delle novit\u00e0 e delle innovazioni che costantemente travolgono e mutano il mondo del cinema, ma anche dei temi pi\u00f9 forti e sensibili per le giovani generazioni di ogni parte del mondo. Questo con un lavoro di selezione complesso, sempre alla ricerca di storie inedite, particolari, uniche. Otto le sezioni competitive in cui saranno presentati: Elements +3 (dai 3 ai 5 anni), Elements +6 (dai 6 ai 9 anni), Elements +10 (da 10 ai 12 anni), Generator +13 (dai 13 ai 16 anni), Generator +16 (dai 16 ai 17 anni), Generator +18 (18 anni in su), Gex Doc (sezione di documentari dedicata a filmgoers) e Parental Experience (composta interamente da cortometraggi rivolti a un pubblico di genitori). Come da tradizione saranno proprio i giurati, provenienti da 52 Paesi, a decretare i vincitori del Gryphon Award.In collaborazione con:\r\n\t\t\t\t\tGiffoni Film Festival", "titolo_articolo": "Al Giffoni Film Festival 99 i titoli in concorso", "tags": []}