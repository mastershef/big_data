{"categoria": "Asia", "sottotitolo": "A Pechino in bilaterale tra presidenti Ueli Maurer e Xi Jinping", "testo": "(ANSA) - PECHINO, 29 APR - Anche la Svizzera aderisce alla\n\"Belt and Road Initiative\", la nuova Via della Seta: la firma \u00e8\nmaturata nel bilaterale tenuto oggi a Pechino dai presidenti\ndella Confederazione Ueli Maurer e da quello cinese Xi Jinping.\u00a0\u00a0\u00a0\n\t\t\t\tSecondo quanto riferito dal governo di Berna, le parti hanno\nsiglato un memorandum d'intesa incentrato sulla finanza e sull'\neconomia nel contesto della nuova Via della Seta con l'obiettivo\ndi sviluppare la cooperazione bilaterale in materia di\ncommercio, investimenti e finanziamento di progetti in Paesi\nterzi situati lungo le vie della Bri, terrestre e marittima.\u00a0\u00a0\u00a0\n\t\t\t\tLa cooperazione, si legge in una nota, si articoler\u00e0 seguendo\ncinque linee primarie: capitale privato per progetti privati,\ngestione sostenibile del debito, considerazione dell'impatto\nsociale, criteri di protezione ambientale e trasparenza. Il\nmemorandum comprende \"un catalogo di principi conformi alle\nnorme internazionali\" e alla legislazione dei Paesi interessati\ne in sintonia con gli obiettivi delle Nazioni Unite.", "titolo_articolo": "Via della Seta,Svizzera firma memorandum", "tags": ["macroeconomia", "banche", "archiviato", "ueli maurer", "person", "onu", "organization"]}