{"categoria": "Libri", "sottotitolo": "Interventi e riflessioni di una vita su parole, persone e cose", "testo": "(ANSA) - ROMA, 19 APR - FERDINANDO CAMON, 'SCRIVERE E' PIU' DI VIVERE' (GUANDA, pp. 206 - 17,00 euro). Fa grande piacere scoprire che un vero scrittore come Ferdinando Camon, autore di libri che vanno da \"Quinto stato\" a \"Un altare per la madre\", da \"Occidente\" a \"La malattia chiamata uomo\", abbia mantenuto a 83 anni la capacit\u00e0, la voglia e la forza di indignarsi, di scrivere del presente nel suo modificarsi, nel denunciarne sul filo di un'umanit\u00e0 intimamente vissuta e sentita le degenerazioni e storture, come testimoniano gli scritti riuniti in questo suo ultimo libro.\u00a0\u00a0\u00a0 \"La vita non si spiega, si vive\", scriveva Pirandello, ma anche \"La vita si vive o si scrive\" e ora Camon, sin dal titolo, afferma \"Scrivere \u00e8 pi\u00f9 di vivere\", perch\u00e9, diremmo, c'\u00e8 quel riappropriarsi di ci\u00f2 che la vita ci ha tolto, di ci\u00f2 che toglie al mondo e alla societ\u00e0 in cui viviamo, c'\u00e8 la capacit\u00e0 di una verit\u00e0 che altrimenti la realt\u00e0 spesso ci nega o non mostra con chiarezza, come spesso nega i valori di cui la scrittura pu\u00f2 restituirci il senso e la necessit\u00e0. Ed ecco che allora leggiamo \"Scrivere era il mio modo di vivere: mi pareva che solo scrivere significa vivere, vivere senza scrivere significa banalmente esistere\", sin dagli anni della scuola, quando probabilmente, per lui di famiglia povera contadina negli anni dell'immediato dopoguerra (e si legga il pezzo \"Bambino di ghiaccio\"), era un modo di appropriarsi di un'altra vita. E la scrittura \u00e8 lingua, parole, come rende evidente sia attraverso una incisiva lettura del manoscritto de \"L'infinito\" di Leopardi, sia poi, per esempio, stigmatizzando l'uso di ''femminicidio''.\u00a0\u00a0\u00a0 Insomma, in queste pagine che formano quasi un'autobiografia indiretta si parla di scrittura, di letteratura, di sogni e di psicanalisi che sono parti di uno stesso discorso in cui, in altri momenti, si parla di quali degenerazioni mafiose sia capace il mondo universitario, di come dal fascismo non ci si possa mai dire davvero guariti, come quel che un tempo era vergogna (la fatica e l'assenza di decoro borghese dei contadini) diventi invece con l'evolversi delle generazioni un segno di umana nobilt\u00e0 (vedere: ''Non si scrive per i contemporanei''), di temi d'attualit\u00e0 come omosessualit\u00e0, pensioni d'oro, droga, armi e criminalit\u00e0 organizzata. Questo perch\u00e9 c'\u00e8 al fondo una fede vissuta come fedelt\u00e0 a una propria intima e umana moralit\u00e0, tanto che uno dei temi che avvertiamo pi\u00f9 caldi e coinvolgenti in queste pagine \u00e8 quello della vita umana e dell'uccidere oggi, in guerra e non. Tutto questo come unico modo possibile di affrontare la vita in vera libert\u00e0, rendendosi conto che ormai il mondo si modifica a gran velocit\u00e0 e sostanzialmente sino a cambiare la nostra civilt\u00e0, tanto che oggi, al contrario di un tempo, chi ha vissuto conosce di pi\u00f9 ma sa meno. (ANSA).", "titolo_articolo": "Camon, scrivere \u00e8 pi\u00f9 di vivere", "tags": ["narrativa", "letteratura", "archiviato", "ferdinando camon", "paolo petroni", "giacomo leopardi", "luigi pirandello", "person"]}