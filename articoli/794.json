{"categoria": "Libri ", "sottotitolo": "Alle porte di Roma 4 giorni di cinema, mostre, giochi, fumetti", "testo": "(ANSA) - ROMA, 29 APR - Horror e Fantasy a 360 gradi, una\nfull immersion di quattro giorni alle porte di Roma che oltre al\ncinema comprende teatro, letteratura, fumetti, mostre, giochi,\nstreet food per creare nel centro Italia \"il pi\u00f9 importante\nfestival di genere\". E' l'obiettivo di Asylum Fantastic Fest, la\nprima edizione dell'appuntamento organizzato dal 9 al 12 maggio\na Valmontone, 40 chilometri a sud della capitale, per gli\nappassionati di universo noir, mistero, morti viventi e mondi\nfantastici. Proiezioni, esposizioni e incontri si snoderanno\nnello scenario del Palazzo Doria Pamphili, tra le volte\naffrescate dai grandi maestri del Seicento. La novit\u00e0 \u00e8 che\ntutti gli eventi saranno gratuiti.\"Noi vogliamo proporre\nl'universo Horror e Fantasy nella sua globalit\u00e0- spiega Claudio\nMiani, il promotore del Festival - Arriveranno ospiti come\nRamsey Campbell, il pi\u00f9 importante scrittore europeo di horror, \no l'irlandese John Mc Crea, che \u00e8 tra i disegnatori pi\u00f9 titolati\ne il mago degli effetti speciali Sergio Stivaletti\".", "titolo_articolo": "Asylum Fest,tripudio di Horror e Fantasy", "tags": ["festival cinema", "cinema", "archiviato", "sergio stivaletti", "john mc crea", "ramsey campbell", "claudio miani", "person"]}