{"categoria": "Economia", "sottotitolo": "Controllata da Mandarin prevede altre 2 acquisizioni in 2018", "testo": "Crescita del gruppo e qualit\u00e0 dei prodotti sono le parole d'ordine di Hydro Holding, il veicolo controllato dal fondo di private equity Mandarin e tra gli altri da Imi Fondi Chiusi, dai fratelli Vaghi e dalla famiglia Facondini, che raccoglie aziende specializzate nella produzione di raccordi per circuiti oleodinamici applicati a sistemi ad alta pressione nell'industria agricola, edilizia, mineraria, estrattiva, forestale e dei trasporti. Hydro Holding \u00e8 nata nel 2015 con la prima acquisizione della societ\u00e0 Tieffe a cui sono poi seguite Fb Hydraulic, Raccorfer e da ultimo il 49% del capitale di Msc Hydraulics con sede ad Ariano Irpino (Avellino) e fondata dai fratelli Mario e Sonia Cerase.\nA distanza di due anni il gruppo ha conquistato la leadership del settore in Europa ed ora pu\u00f2 contare su un fatturato di oltre 50 milioni di euro e guardare futuro con grande ottimismo. Il portafoglio prodotti del gruppo include, oltre ai raccordi, anche tubi flessibili e rigidi, adattatori, nonch\u00e9 altri componenti e accessori vari di raccorderia applicati a sistemi ad alta pressione. Alberto Camaggi, partner di Mandarin, dopo l'acquisto delle quote di Msc \u00e8 visibilmente soddisfatto. \"Abbiamo gettato le basi - afferma - per la crescita del gruppo. Il nostro \u00e8 un gruppo italiano integrato che punta a prodotti di qualit\u00e0. Il settore \u00e8 in crescita e quindi possiamo guardare al futuro con ottimismo\".\nPer il futuro Hydro Holding prevede di \"allargare il gruppo con altre due acquisizioni di piccole societ\u00e0. Operazioni che contiamo di portare a casa nel 2018. Una delle due acquisizioni, secondo le nostre previsioni, arriver\u00e0 gi\u00e0 all'inizio del nuovo anno\".", "titolo_articolo": "Hydro Holding guarda a crescita e qualit\u00e0 prodotti", "tags": []}