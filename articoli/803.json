{"categoria": "Medio Oriente", "sottotitolo": "Sirene suonano per 2 minuti. Cerimonia a Yad Vashem", "testo": "(ANSAmed) - TEL AVIV, 2 MAG - Alle 10.00 in punto (ora\nlocale) Israele si \u00e8 fermata per commemorare i 6 milioni di\nebrei uccisi nella Shoah. A quell'ora le sirene sono risuonate\nper due minuti e tutto il paese si e' fermato per rendere\nomaggio a quanti sono periti durante lo sterminio. \n   Ovunque si trovassero, nelle scuole, negli uffici, nei\nnegozi, nelle basi militari, per strada o in spiaggia, gli\nisraeliani hanno fermato le loro attivit\u00e0 e in piedi in silenzio\nhanno ricordato. Anche le auto e gli autobus di linea si sono\nbloccati e i passeggeri sono scesi mettendosi sull'attenti.\u00a0\u00a0\u00a0\n\t\t\t\tSubito dopo a Gerusalemme al Museo della Shoah di Yad Vashem si\n\u00e8 tenuta la cerimonia del ricordo alla presenza del premier\nBenjamin Netanyahu, del presidente Reuven Rivlin e dei\nsopravvissuti. Altre cerimonie e manifestazioni si sono svolte\nnelle scuole e nei centri comunitari in tutto il paese. Alla\nKnesset, come ogni anno in questa occasione, saranno letti i\nnomi di quanti sono stati uccisi.", "titolo_articolo": "Israele si ferma in ricordo della Shoah", "tags": ["storia", "cerimonie", "archiviato", "reuven rivlin", "benjamin netanyahu", "person"]}