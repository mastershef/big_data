{"categoria": "Hi-tech", "sottotitolo": "\u00c8 il primo passo della cyber-agricoltura", "testo": "Alla sua prima esperienza da contadino, l'Intelligenza Artificiale si rivela la migliore: ha coltivato il basilico pi\u00f9 ricco di aroma senza modifiche al Dna, ma grazie ad un algoritmo di apprendimento automatico, che ha valutato milioni di dati per trovare le condizioni ottimali con cui ottenere il sapore pi\u00f9 gustoso.\nLa ricerca del Massachusetts Institute of Technology (Mit), pubblicata su Plos One, \u00e8 il primo passo della cosiddetta cyber-agricoltura: ora i ricercatori puntano ad aumentare le propriet\u00e0 medicinali di alcune piante e ad aiutare le coltivazioni ad adattarsi ai cambiamenti climatici. I ricercatori guidati da Arielle Johnson ed Elliot Meyerson hanno coltivato il basilico in fattorie verticali, sottoponendolo a diverse condizioni. Tutte le informazioni, poi, sono state elaborate da un algoritmo di apprendimento automatico, che ha valutato milioni di possibili combinazioni: con sorpresa dei ricercatori, \u00e8 risultato che il sapore migliore si ottiene con un'esposizione alla luce i 24 ore al giorno.\nAdesso gli autori dello studio stanno cercando di ottenere piante di basilico pi\u00f9 ricche di sostanze che aiutano a combattere diverse malattie, come il diabete, e di aumentare le rese di erbe medicinali come la pervinca del Madagascar, unica fonte di alcune molecole anticancro. Un'altra importante applicazione della cyber-agricoltura \u00e8 l'adattamento ai cambiamenti climatici: in questo ambito il gruppo di ricerca sta gi\u00e0 conducendo esperimenti sugli alberi di nocciole per la multinazionale Ferrero, che consuma il 25% delle nocciole coltivate al mondo.", "titolo_articolo": "L'intelligenza artificiale coltiva basilico pi\u00f9 gustoso", "tags": ["alimenti", "ricerca", "agricoltura", "archiviato", "elliot meyerson", "arielle johnson", "person", "mit", "organization"]}