{"categoria": "Moto", "sottotitolo": "\"La Ducati \u00e8 pi\u00f9 competitiva dello scorso anno\"", "testo": "(ANSA) - ROMA, 2 MAG - \"Come l'anno scorso, arrivo a Jerez in\ntesta al campionato della MotoGp, ma credo che quest'anno siamo\nin una situazione diversa, siamo un po' pi\u00f9 competitivi\". Andrea\nDovizioso si mostra fiducioso alla vigilia delle libere che\nintrodurranno alla gara di domenica. Il pilota Ducati non si\nnasconde che \"il mondiale \u00e8 ancora molto lungo, quindi pu\u00f2\nsuccedere di tutto, abbiamo ancora molte cose da fare, ma sono\nfelice di essere in Europa e a Jerez. L'anno scorso, alla fine,\nla gara \u00e8 andata male - ricorda, pensando alla caduta che lo\ncoinvolse con Pedrosa e Lorenzo, dando via libera al successo di\nMarc Marquez - ma la velocit\u00e0 in gara c'era. Adesso c'\u00e8 un nuovo\nasfalto e questo riguarder\u00e0 tutti, ma sono fiducioso, ho un buon\nfeeling. Il podio, a Jerez, \u00e8 l'obiettivo. Devo pensare al\ncampionato. Non vedo l'ora di iniziare il weekend perch\u00e9 voglio\nmettere alla prova la nostra velocit\u00e0 quest'anno\".", "titolo_articolo": "Dovizioso, punto a salire sul podio", "tags": ["sport", "archiviato", "marc marquez", "ducati", "andrea dovizioso", "lorenzo", "person"]}