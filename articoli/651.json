{"categoria": "Europa", "sottotitolo": "Diffusi mentre in casa Windsor si attende beb\u00e8 di Harry e Meghan", "testo": "Ritratti primaverili sul prato per la principessina Charlotte, secondogenita di William e Kate e quarta in linea di successione al trono britannico, nel suo quarto compleanno. A diffonderli \u00e8 stato Kensington Palace.\nLe immagini, scattate da sua madre, duchessa di Cambridge, la mostrano con sorrisi accennati e in varie mise: lo scenario \u00e8 quello del parco di Anmer Hall, la residenza di campagna nel Norfolk inglese della sua bisnonna, la regina Elisabetta.\nIl compleanno di Charlotte - nata il 2 maggio 2015 nell'esclusiva Liddo Wing del St. Mary's Hospital di Londra e battezzata pi\u00f9 tardi con il nome completo di Charlotte Elizabeth Diana of Cambridge - cade esattamente nei giorni in cui casa Windsor aspetta un'altra nascita: quella del primo beb\u00e8 del principe Harry, fratello minore di William, e dell'ex attrice afroamericana Meghan Markle. Nascita prevista ormai di momento in momento, ma su cui Harry e Meghan hanno fatto sapere dalla nuova residenza di Frogmore Cottage di voler mantenere un velo di riserbo e distacco mediatico sino a parto avvenuto.", "titolo_articolo": "4 anni Charlotte, ecco le foto ufficiali", "tags": ["case reali", "archiviato", "meghan markle", "elizabeth diana of cambridge", "elisabetta", "william", "harry", "charlotte", "catharina", "person"]}