{"categoria": "Film", "sottotitolo": "Ne Il Ragazzo che diverr\u00e0 re Merlino ha t-shirt dei Led Zeppelin", "testo": "Quando la spada Excalibur \u00e8 conficcata tra le macerie di un cantiere abbandonato di Londra, quando il gracile Semola \u00e8 il bambino \"sfigato\" vittima dei bulletti della scuola, ma soprattutto quando il mago Merlino al posto della palandrana azzurra porta una camicia sdrucita e una t-shirt dei Led Zeppelin, si capisce che una leggenda come quella di Re Art\u00f9 davvero \u00e8 cos\u00ec potente da poter essere raccontata mille volte in mille modi diversi ai bambini dei secoli scorsi fino a quelli della nostra epoca in blue jeans e con lo smartphone alla mano. Il ragazzo che diventer\u00e0 re, film scritto e diretto da Joe Cornish (gi\u00e0 co-sceneggiatore di Ant-Man e Le avventure di Tintin - Il segreto dell'Unicorno, e regista di Attack the Block - Invasione aliena), tra le anteprime di Cartoons on the Bay, il festival dell'animazione di Torino, esce in sala con 20th Century Fox Italy il 18 aprile.\u00a0\u00a0\u00a0 A interpretare il protagonista principale, il giovane Alex, \u00e8 un figlio d'arte Louis Ashbourne Serkis, il cui pap\u00e0 \u00e8 l'attore e regista Andy Serkis, famoso per avere interpretato tra l'altro tra l'altro Gollum/Smeagol de Il Signore degli Anelli. Ma nel cast ci sono anche Patrick Stewart - l'impareggiabile Merlino anziano che grazie agli starnuti diventa un gufo oppure un giovanotto interpretato da Angus Imrie, Tom Taylor, Dean Chaumoo - e tra le signore - Rebecca Ferguson, Denise Gough e Rihanna Dorris.\u00a0\u00a0\u00a0 \"L'idea di fare un film di questo tipo - spiega il regista - l'ho avuta gi\u00e0 a scuola, quando dopo aver visto Re Art\u00f9 e ET di Spielberg, disegnavo sul mio diario la storia di un ragazzino che trovava la magica Excalibur nella vasca da bagno\". E dopo tanti film sulla vicenda, dopo varie riedizioni in cui bambini moderni finivano nel Medioevo, questo \u00e8 il primo caso in cui Art\u00f9 si trova nel XXI secolo e riesce a fare la mitica battuta: \"Anche Harry Potter e Luke Skywalker non conoscevano i loro padri e gli sono accadute cose magiche e meravigliose...\".\u00a0\u00a0\u00a0 \"E' un film davvero carino - commenta il direttore di Cartoons on the Bay Roberto Genovesi - con un'ottima interpretazione di Patrick Stewart. Ti fa capire come in realt\u00e0 il cartone animato e il live action debbano parlarsi perch\u00e9 ormai \u00e8 impossibile seguire strade indipendenti. Questo perch\u00e9 gli effetti speciali di un film live sono sempre pi\u00f9 realizzati attraverso la CGI, cio\u00e8 l'animazione computerizzata, e questo \u00e8 un po' il futuro dei professionisti\".\u00a0\u00a0\u00a0 Le riprese, iniziate a Londra nei mitici Leavesden Studios, sono proseguite negli spettacolari scenari storici e paesaggistici della Gran Bretagna dalla Cornovaglia al Devon, dall'isola Tintagel, nel cui castello sul Canale di San Giorgio si racconta sia nato re Art\u00f9, fino alla brughiera di Bodmin, dove si dice ci fosse la Signora del Lago.\u00a0\u00a0\u00a0 Molto attuale in tempo di tensioni internazionali continue e di Brexit il messaggio sociopolitico con Re Art\u00f9 che trasforma in nemici in alleati (e suoi pari attorno alla tavola rotonda) e che salva il suo popolo dalla schiavit\u00f9 rischiando la propria vita.", "titolo_articolo": "Il Re Art\u00f9 del XXI sec. tra leggenda ed ET", "tags": ["festival cinema", "cinema", "archiviato", "roberto genovesi", "luke skywalker", "harry potter", "rihanna dorris", "denise gough", "rebecca ferguson", "dean chaumoo", "tom taylor", "angus imrie", "patrick stewart", "andy serkis", "louis ashbourne serkis", "joe cornish", "cinzia conti", "alessandro", "san giorgio", "mago merlino", "person"]}