{"categoria": "Cronaca", "sottotitolo": "Console, trovato senza vita in casa. 'Oggi'autopsia, autorit\u00e0 indagano' ", "testo": "Un giovane fiorentino, David Solazzo, a Capo Verde per coordinare un progetto di cooperazione per il Cospe, una Ong di Firenze, \u00e8 morto sull'isola di Fogo. La notizia \u00e8 stata pubblicata sul sito del Cospe dove si spiega che il giovane sarebbe morto in un incidente sul quale \"le autorit\u00e0 locali stanno ancora indagando\".\nSolazzo era arrivato a Capo Verde nel novembre scorso, spiega la nota pubblicata sul sito del Cospe, dove aveva \"messo in campo la sua professionalit\u00e0, la sua energia e passione al servizio delle comunit\u00e0 locali\". Il giovane era gi\u00e0 stato per la stessa Ong anche in Angola: era un \"amico e professionista serio e appassionato\". Il progetto di cui il giovane fiorentino era il coordinatore si chiama 'Rotas de Fogo', il suo obiettivo \"\u00e8 portare avanti azioni per il rafforzamento del turismo rurale e sostenibile nell'Isola di Fogo\". Il Cospe, conclude la nota, si stringe \"attorno alla famiglia, alla fidanzata e agli amici, con l'impegno di fare di tutto per appurare la realt\u00e0 dei fatti, ancora sgomenti per la tragica notizia\".\nAveva 31 anni David Solazzo, l'agronomo fiorentino trovato morto ieri mattina nella sua casa sull'isola di Fogo, a Capo Verde. Lo conferma il console italiano a Praia, Luigi Zirpoli. \"Al momento non posso dirvi pi\u00f9 di quanto gi\u00e0 sapete - spiega all'ANSA il console -. Ieri sera era stato a cena con degli amici e stamani \u00e8 stato trovato morto in casa dove, credo, vivesse da solo\". \"Le autorit\u00e0 stanno indagando - prosegue Zirpoli - e oggi ci sar\u00e0 l'autopsia\". \"Nonostante la sua giovane et\u00e0, David era esperto di cooperazione e con noi aveva gi\u00e0 fatto un'esperienza in Angola\", aggiunge Anna Meli, responsabile della comunicazione del Cospe, l'Ong di Firenze per cui Solazzo lavorava. \"A Capo Verde abbiamo un'altra nostra cooperante, una giovane della Sardegna - conclude Meli -, e le prime notizie le abbiamo avute da lei. Poi siamo in contatto, tramite il console, con le autorit\u00e0 e speriamo di avere qualche notizia in pi\u00f9 nella giornata di domani. I genitori, che vivono a Firenze, hanno saputo quanto era successo nel pomeriggio\".", "titolo_articolo": "Cooperante italiano morto a Capo Verde", "tags": ["morte", "organizzazioni non governative (ong)", "archiviato", "david solazzo", "person"]}