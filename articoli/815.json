{"categoria": "Medio Oriente", "sottotitolo": "Teheran, 'sar\u00e0 ormeggiata a Gedda, non c'\u00e8 stato sversamento'", "testo": "(ANSA) - ISTANBUL, 2 MAG - Una petroliera iraniana ha subito\nnelle scorse ore problemi di funzionamento durante la\nnavigazione verso il canale di Suez nel Mar Rosso e verr\u00e0\normeggiata nel porto saudita di Gedda. Lo riferisce l'Irna,\ncitando la compagnia statale iraniana National Iranian Tanker,\nsecondo cui la petroliera Happiness I ha iniziato a imbarcare\nacqua nella stanza dei motori. \n   La stessa fonte esclude al momento uno sversamento in mare di\ncarburante e assicura che non ci sono feriti. \n   Secondo i media sauditi, a bordo c'erano 26 membri\ndell'equipaggio, di cui 24 iraniani e 2 bengalesi. Secondo il\nsito specializzato Tanker Trackers, la petroliera trasporta\nalmeno 1,1 milioni di barili di combustibile. \n   L'incidente avviene nel giorno in cui scadono le esenzioni\nconcesse dagli Usa sulle loro sanzioni contro l'importazione del\npetrolio di Teheran.", "titolo_articolo": "Iran, guasto petroliera nel Mar Rosso", "tags": ["energia", "trasporti marittimi", "incidenti  marittimi", "archiviato"]}