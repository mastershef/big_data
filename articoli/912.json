{"categoria": "Moto", "sottotitolo": "Nuovo sponsor e livrea blu e nera. 'La chiave restano le gomme'", "testo": "Nuovo sponsor, nuovi colori per la Yamaha 2019 nel mondiale MotoGp. Presentata a Jakarta, la livrea della M1 ora \u00e8 nera e blu. Un accoppiamento cromatico apprezzato da Valentino Rossi: \"E' una moto anche un po' interista e quindi mi piace\" dice il pilota, al via della 24/a stagione iridata. \"Con Maverick (Vinales, ndr) formiamo una bella coppia, vogliamo far tornare Yamaha vittoriosa\". Mercoled\u00ec partono i primi test dell'anno: \"La chiave saranno sempre le gomme: va veloce e vince chi le conserva fino alla fine\".\"L'obiettivo \u00e8 essere pi\u00f9 competitivi e cercare di lottare per vincere\". La moto \u00e8 bella, nera e blu. Sono colori con i quali mi trovo a mio agio\" scherza. Ridiventa serio quando ricorda: \"Arriviamo da una stagione difficile, nel 2018 ci aspettavamo un po' di pi\u00f9. Abbiamo parlato a lungo con gli ingeneri giapponesi, so che questo inverno hanno lavorato. La chiave sono sempre le gomme: bisogna cercare di assemblare una moto che le consumi poco e le faccia lavorare bene\". Dal 6 all'8 i primi test 2019: \"Non mi aspetto a questo punto di aver recuperato tutto il gap su Honda e Ducati per\u00f2 sar\u00e0 molto importante vedere se siamo riusciti a limarlo un po', capire se stiamo lavorando nella giusta direzione\". Il 16 febbraio saranno 40 anni: \"Cominciano ad essere molti, soprattutto se sei un pilota della MotoGp. Ma penso che in futuro anche altri correranno pi\u00f9 a lungo. E' difficile, bisogna allenarsi molto, non si pu\u00f2 lasciare niente al caso\".", "titolo_articolo": "Yamaha, Rossi: 'E' nerazzurra, spero vinca'", "tags": []}