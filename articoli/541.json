{"categoria": "Economia", "sottotitolo": "Punta a diventare una delle prime 40 societ\u00e0 internazionali, 600 assunzioni", "testo": "La concorrenza dei grandi marchi multinazionali della consulenza \u00e8 forte, ma l'obiettivo \u00e8 quello di entrare tra le prime 40 societ\u00e0 al mondo: in Business integration partners, nata a Milano, il fondo Apax ha rilevato la quota di maggioranza da Argos e per crescere gi\u00e0 quest'anno saranno effettuate 500 assunzioni in Italia e un centinaio all'estero.\nLo spiegano i due amministratori delegati, Carlo Cap\u00e8 e Fabio Troiani, che con il presidente Nino Lo Bianco mantengono quote e incarichi operativi. \"Cerchiamo soprattutto neolaureati in ingegneria, economia e altre discipline per spingere sull'area digitale - spiegano Cap\u00e8 e Troiani - con interesse anche ad acquisizioni in Paesi come Germania e Stati Uniti, mentre Apax \u00e8 gi\u00e0 presente in Francia\".\nBip guarda alla Borsa con un piano di sviluppo di lungo periodo che potrebbe portare a una quotazione entro tre o quattro anni, dopo che il fondo ha investito oltre 200 milioni per l'operazione di acquisizione della maggioranza e ha l'obiettivo di raddoppiare il fatturato del gruppo a oltre 300 milioni, anche attraverso altri 100 milioni da investire per l'espansione all'estero.\nQuesto esempio del 'made in Italy' che riesce a confrontarsi con i giganti internazionali \u00e8 in forte crescita: in pochi anni il gruppo \u00e8 passato da 60 a 1.800 dipendenti con presenza in Italia, Inghilterra, Spagna, Turchia, Brasile, Belgio, Svizzera, Stati Uniti, Emirati Arabi, Cile e Colombia. \"La nostra forza \u00e8 di avere un approccio molto pragmatico, riuscendo ad agganciare l'innovazione italiana specie nei settori tlc ed energia - concludono Cap\u00e8 e Troiani - ma ora la sfida \u00e8 incentrata sul digitale, sui servizi e le soluzioni ad esso collegati\".", "titolo_articolo": "Bip: con Apax e digitale sfida big mondiali consulenza", "tags": []}