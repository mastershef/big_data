{"categoria": "Hi-tech", "sottotitolo": "Una nuova immagine mostra il prossimo Razr, \u00e8 a conchiglia", "testo": "Non uno smartphone che si apre in due dal lato lungo per guadagnare le dimensioni di un tablet, ma un telefono a conchiglia, che si sviluppa in verticale e da chiuso \u00e8 pressoch\u00e9 quadrato. E' cos\u00ec che potrebbe essere il prossimo cellulare Razr, il primo pieghevole targato Motorola, secondo le indiscrezioni che circolano e che sembrano trovare conferma in una nuova immagine pubblicata sul social network cinese Weibo e ripresa dal sito SlashLeaks.\nL'immagine mostra come potrebbe apparire il Razr, insieme alla sua scatola triangolare contenente la base di ricarica e altri accessori. A differenza degli smartphone pieghevoli gi\u00e0 svelati, come il Galaxy Fold di Samsung e il Mate X di Huawei, il pieghevole di Motorola potrebbe non avere specifiche top di gamma. Stando alle indiscrezioni, infatti, il dispositivo dovrebbe montare un processore Snapdragon 710 di Qualcomm e un quantitativo medio di Ram. Per il Razr non ci sono ancora date ufficiali di lancio, ma lo smartphone \u00e8 atteso nel corso dell'anno.", "titolo_articolo": "Lo smartphone pieghevole Motorola potrebbe essere cos\u00ec", "tags": ["sistemi telecomunicazione", "servizi telecomunicazione", "archiviato", "motorola", "samsung", "organization"]}