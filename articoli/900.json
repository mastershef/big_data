{"categoria": "Cronaca", "sottotitolo": "35 morti e danni enormi. A Roma non si cap\u00ec subito la tragedia", "testo": "Fiorentini! In questo momento mi giunge la triste notizia che l'acqua dell'Arno e' arrivata in piazza del Duomo. In alcuni quartieri\" \u00e8 \"al primo piano. E' li' che deve giungere anche l'aiuto pi\u00f9 urgente. Invito tutti alla calma e a ridurre al minimo la circolazione, mentre prego i possessori di battelli di gomma e di mezzi anfibi, anche in plastica, di farli affluire in Palazzo Vecchio, per gli immediati soccorsi sanitari, alimentari e di salvataggio\".\nQuando la mattina del 4 novembre 1966 il 'sindaco dell'alluvione' Piero Bargellini riusc\u00ec a rivolgere questo appello alla popolazione grazie alla radio - saltati telefoni e luce, interrotte anche autostrade e ferrovia, Firenze era isolata - gi\u00e0 da ore l'Arno aveva iniziato la sua invasione. Da Rovezzano a S.Salvi, Gavinana e poi nel centro storico: Oltrarno, San Frediano, S.Croce dove con la rottura della spalletta di piazza Cavalleggeri la furia del fiume fu ancora pi\u00f9 devastante. Croll\u00f2 il lungarno Acciaiuoli e parte di quello Corsini. Esondarono 70 milioni di metri cubi di acqua, 17 i morti a Firenze, 18 in provincia, una moltitudine perse casa, bottega, negozio. Centinaia le opere d'arte colpite, migliaia i volumi della Biblioteca nazionale sommersi.\nNessuno pensava sarebbe potuto accadere sebbene avesse piovuto tanto sul finire di ottobre e senza sosta il 3 novembre e l'Arno, la sera prima di quel giorno allora di festa - che probabilmente risparmi\u00f2 tante vite - fosse \"gonfio\" da far paura. E quando accadde ai fiorentini non fu dato l'allarme: se ne accorsero dalla finestra, in strada, ricevendo una chiamata.\nChi pi\u00f9 tragicamente per l'acqua in casa che costrinse alcuni a salire sui tetti - lo fecero anche i detenuti del carcere delle Murate a parte quelli che evasero - e pure a sparare in aria per chiedere aiuto. \"Erano le 5 quando mi avvisarono per telefono\" racconta don Giampietro Gamucci, 92 anni, parroco di S.Niccol\u00f2, che di quei giorni ha un ricordo \"vivissimo\" anche perch\u00e8 \"ha segnato la mia vita di sacerdote. L'alluvione ha cambiato il quartiere: non pochi, tra quanti avevano perso tutto, preferirono ricostruire altrove\". \"Corsi in chiesa a prendere il Santissimo e i registri di battesimi e matrimoni\". E corse a vedere l'Arno prima di rifugiarsi in canonica, dopo aver anche staccato le corde delle campane \"semmai avessi avuto bisogno di calarmi\". In San Niccol\u00f2, rione sotto piazzale Michelangelo, affacciato sul fiume, l'acqua super\u00f2 i 5 metri: \"Scesi verso le 6-6.30 chiamato dai mie genitori, svegliati dal miagolio del gatto: abitavano al pianterreno, io al terzo dello stesso palazzo, avevano l'acqua in casa. Pensammo alle fogne\" racconta il signor Gino che come tanti altri si preoccup\u00f2, anche, di salvare l'auto. Ci riusc\u00ec ma \"tornai nuotando\": le strade erano diventate torrenti, \"neri\" per la nafta uscita da caldaie e serbatoi. Poi si barric\u00f2 ai piani alti di casa, con la famiglia.\u00a0Successe ai pi\u00f9, ospitando pure chi un tetto non l'aveva pi\u00f9.\nChiusi tutti i ponti la citt\u00e0 fu divisa in due ma non tutta travolta: nei quartieri al riparo dall'Arno in alcuni casi non accadde niente o quasi. Come alle Cure, dove abitava Piero Tony, allora giovane consigliere di prefettura, poi procuratore della Repubblica. \"Mi accingevo allo studio per l'esame da magistrato.\u00a0Funzionava tutto\". Poi \"fui chiamato d'urgenza in prefettura\".\n\"Rivedo come se fosse allora Bargellini con La Pira e il marchese Pucci, quest'ultimo col piglio decisionale, il sindaco in piedi, La Pira accasciato. E poi la devastazione, come in S.Croce dove arrivai in gommone o le formelle del Ghiberti divelte dalla porta del Paradiso del Battistero e rimaste a terra nel fango per giorni\". Ricorda anche l'angoscia per il susseguirsi di voci ancora pi\u00f9 allarmanti. Tra queste che le vittime fossero centinaia. Complice forse anche il fatto che la furia dell'Arno nelle strade trascin\u00f2, con decine di auto, bidoni, tronchi, animali, anche tanti manichini dei negozi.\nSolo al sopraggiungere della sera l'acqua, che aveva continuato a salire per buona parte della giorno, inizi\u00f2 a ritirarsi. Lasciando desolazione e un mare di fango. Due giorni dopo, in S.Croce, si impantan\u00f2 anche la jeep del presidente Saragat, che non fu accolto con entusiasmo: per molte ore da Roma non si era capita la tragedia che stava avvenendo. Il primo ad arrivare del Governo, avvisato da un assessore, fu il ministro Giovanni Pieraccini. Riusc\u00ec a raggiungere Firenze dopo 8 ore di viaggio: \"Credo di essere stato il primo nella storia - ha anche di recente ricordato - a entrare in gommone a Palazzo Medici Riccardi\".", "titolo_articolo": "Cos\u00ec l'acqua e il fango invasero Firenze", "tags": []}