{"categoria": "F1", "sottotitolo": "Colpo di scena nel Q2 delle qualifiche del Gp dell'Azerbaigian: Leclerc imita Kubica, Ferrari sulle barriere ", "testo": "Valtteri Bottas, su Mercedes, partir\u00e0 in pole position nel Gp dell'Azerbaigian, quarta prova del Mondiale di Formula 1, in programma domani sul circuito di Baku. Il finlandese ha preceduto di 59 millesimi nell'ultimo tentativo il compagno di squadra Lewis Hamilton, mentre in seconda fila partiranno domani Sebastian Vettel con la Ferrari e Max Verstappen con la Red Bull.\nColpo di scena nel Q2 delle qualifiche del Gp dell'Azerbaigian. Il ferrarista Charles Leclerc ha sbagliato traiettoria alla ricerca del giro veloce e si \u00e8 schiantato nello stesso punto dove, poco meno di un'ora prima, era andato a sbattere la Williams di Robert Kubica.\u00a0Di nuovo qualifiche interrotte. \"Sono stupido\" ha detto al team radio il pilota, illeso ma furioso per l'errore che rischia di farlo partire oltre la decima posizione in griglia.\nIn una tiratissima Q3, dietro ai primi quattro si sono classificati Sergio Perez conm la Racing Point e Daniil Kvyat con la Toro Rosso, che partiranno in terza fila. In quarta fila ci saranno Lando Norris, con la McLaren e Kimi Raikkonen sull'Alfa Romeo, autore del nono tempo dietro al compagno di scuderia Antonio Giovinazzi, il quale per\u00f2 sar\u00e0 retrocesso di dieci posizioni in griglia. Decimo tempo 'virtuale' per Charles Leclerc, che non ha partecipato alla Q3 per un incidente nella sessione precedente ma aveva un tempo comunque sufficiente per conquistare domani la quinta fila.", "titolo_articolo": "F1: Baku; pole di Bottas, terzo tempo per Vettel", "tags": ["automobilismo", "archiviato", "george russell", "robert kubica", "person", "formula 1", "organization"]}