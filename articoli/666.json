{"categoria": "Economia", "sottotitolo": "Nuovo presidente Lega di A viene da Banca Imi, per lui unanimit\u00e0", "testo": "Affonda le radici nella Sicilia degli anni settanta la carriera del banchiere Gaetano Micch\u00ecch\u00e8, eletto all'unanimit\u00e0 alla guida della Lega Serie A di calcio, dopo l'indicazione di Giovanni Malag\u00f2. La sua carriera si snoda nel gruppo Intesa Sanpaolo, dove dal 2016 \u00e8 presidente di Banca Imi, ruolo che manterr\u00e0 anche dopo l'elezione alla guida della Lega, ma non ha mai nascosto, anche per motivi familiari, di strizzare l'occhio al mondo del calcio.\nGaetano Miccich\u00e8 nasce a Palermo nell'ottobre di 68 anni fa in una famiglia della borghesia palermitana. Il padre, Gerlando, era un dirigente del Banco di Sicilia. Suo fratello Gianfranco \u00e8 un politico italiano, presidente dell'Assemblea regionale siciliana e coordinatore di FI per l'Isola; l'altro fratello, Guglielmo, \u00e8 stato vice presidente del Palermo; suo zio Luigi, invece, fu consigliere della stessa societ\u00e0 di calcio alla fine degli anni cinquanta.\nLaurea in giurisprudenza ha conseguito nel 1984 il master in business administration presso l'Universit\u00e0 Bocconi di Milano.\nNel 1971 avvia la sua carriera presso la Cassa Centrale di Risparmio delle Province Siciliane raggiungendo la carica di responsabile della clientela corporate. Nell'aprile del 1989 \u00e8 passa alla Rodriquez come Direttore Centrale Finanza. Nel novembre 1992 diventa direttore generale e successivamente liquidatore delegato della Gerolimich - Unione Manifatture.\nDopo una serie di altri incarichi, nel giugno 2002 entra in Banca Intesa. Cinque anni dopo entra in Intesa Sanpaolo dove \u00e8 stato direttore generale e membro del consiglio di gestione, responsabile della divisione corporate e investment banking fino al 2016 e amministratore delegato di Banca Imi fino a marzo 2015. Il neo presidente della Lega Serie A di Calcio \u00e8 anche membro del consiglio di Rcs, societ\u00e0 per la quale ha avuto un ruolo di primo piano nella scala di Cairo. E' componente dell'Associazione Bancaria Italiana (Abi) e del comitato scientifico del Politecnico di Milano. Il 31 maggio 2013 \u00e8 stato nominato Cavaliere del lavoro dal Presidente della Repubblica, Giorgio Napolitano.", "titolo_articolo": "Gaetano Miccich\u00e8 il banchiere con passione calcio", "tags": []}