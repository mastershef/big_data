{"categoria": "Libri", "sottotitolo": "In Italia 'titolare pi\u00f9 rapido del West' come ne parl\u00f2 Vonnegut", "testo": "(di Mauretta Capuano)\n   (ANSA) - ROMA, 24 MAR - DANY LAFERRIERE, 'SONO UNO SCRITTORE\nGIAPPONESE' (66THAND2ND, PP. 188, EURO 16,00)\n   Spiazzare, scardinare il meccanismo che porta gli altri a\nvederci in un certo modo. Lo scrittore Dany Laferri\u00e8re,\nhaitiano-canadese, dal 2013 membro dell'Academie francaise, fa\nquesto nel suo nuovo libro, 'Sono uno scrittore giapponese'\n(Edizioni 66thand2nd), che ha un titolo carico di senso e un\neffetto trainante sulla ricerca o lo smarrimento della propria\nidentit\u00e0. Un modo per scacciare, almeno dalla narrativa, ogni\nforma di nazionalismo.\u00a0\u00a0\u00a0\n\t\t\t\t   \"Si dice sempre quello che non si \u00e8. Si ha il coraggio di\naffermare una negazione, molto meno di dire con coraggio di\nessere qualcosa. Quando dico sono uno scrittore e sono haitiano\nle persone affermano 'ah!, ma lei si vergogna di essere nero'.\u00a0\u00a0\u00a0\n\t\t\t\tQuesto \u00e8 l'inghippo in cui si precipita. Allora dico 'bene, sono\nuno scrittore giapponese' e allora mi chiedono 'ma lei \u00e8 mai\nstato in Giappone?'. Trovo sia preferibile questo tipo di\ndomanda stupida, ma meno idiota della prima\" spiega all'ANSA lo\nscrittore, in questi giorni a Roma.\u00a0\u00a0\u00a0\n\t\t\t\t   \"In fondo - sottolinea - nessuno si pone il problema di dire\nse Moravia si vergognasse o meno di essere italiano o Tolstoj di\nessere russo. Sono scrittori universalmente conosciuti che non\nsuscitano una domanda di appartenenza. Ma non si capisce perch\u00e8\ninvece gli scrittori che vengono dal sud del mondo debbano\nessere etichettati in maniera nazionale\".\u00a0\u00a0\u00a0\n\t\t\t\t   Questo titolo, continua Laferriere, \"non si limita a\nliberarmi dal problema identitario ma crea un effetto a catena,\nnella narrazione, di sovversione nella societ\u00e0 giapponese in cui\ntutti finalmente si svegliano e cominciano ad affermare che cosa\nsono in maniera altrettanto assurda. Nel libro ci sono esempi\nesilaranti 'Io sono un camionista coreano', 'Io sono una\nspogliarellista malese'\" racconta lo scrittore, maestro del\nnon-sense, che ha un vero talento per i titoli tanto da essere\ndefinito da Kurt Vonnegut \"il titolatore pi\u00f9 veloce del West\".\u00a0\u00a0\u00a0\n\t\t\t\t   \"Non \u00e8 un aneddoto e basta. E' tutto vero. La moglie di\nVonnegut mi ha riferito che il marito le disse questo di me e\nanche che se lui avesse avuto la mia capacit\u00e0 di fare questi\ntitoli fantastici sarebbe stato il pi\u00f9 grande scrittore del\nmondo. 'In ogni caso i suoi libri sono migliori, ma i tuoi - mi\nha detto la signora Vonnegut - hanno dei titoli superiori\"\nafferma sorridendo Laferriere con al collo una sciarpa a righe\nnera e bianca.\u00a0\u00a0\u00a0\n\t\t\t\t  \"Siamo in un mondo che continua a porsi domande assurde come\nse fossero naturali e alle quali non si pu\u00f2 rispondere\nsemplicemente 'si' o 'no'. Si precipita cos\u00ec in un dibattito che\nnon \u00e8 un vero dibattito. L'unico modo per disinnescare questa\nfolla di domande assurde \u00e8 rispondere con un'affermazione ancora\npi\u00f9 assurda\" spiega. \nIn 'Sono uno scrittore giapponese' \u00e8 in scena cos\u00ec \"la\nprospettiva di scrivere un libro che non c'\u00e8, di qualcuno che\nscriver\u00e0 un libro ma che sa perfettamente che non potr\u00e0 mai\nfarlo, non essendo giapponese\" racconta l'autore.\u00a0\u00a0\u00a0\n\t\t\t\t   Laferriere ribalta anche la nostra consuetudine a pensare di\ndover fornire delle prove delle nostre affermazioni.\u00a0\u00a0\u00a0\n\t\t\t\t\"Normalmente funziona cos\u00ec: io ho delle prove e affermo delle\ncose sulla base di queste e cos\u00ec la gente non cambia mai. Si\nfanno discorsi su cose provate, assodate, che tutti condividono.\u00a0\u00a0\u00a0\n\t\t\t\tSi continuano a scambiare le vecchie idee che hanno alla base\nprove da tutti condivise. Non si dice mai qualcosa che non ha\ndelle prove a monte. E invece bisognerebbe fare proprio questo,\ncominciare ad affermare delle cose senza presentare delle prove\nperch\u00e9 non siamo obbligati a farlo. Io posso dire di essere uno\nscrittore giapponese senza dimostrare di esserlo, sono i lettori\nche portano a posteriori le prove. Mi dicono, per esempio, 'ma\nnon ama il sushi, non ama la musica giapponese, non \u00e8 mai stato\nin Giappone'. E dunque sono uno scrittore giapponese che non\nsomiglia a nessun altro scrittore giapponese, ma \u00e8 esistito\"\nracconta Laferriere, che \u00e8 nato a Port-au-Prince nel 1953, vive\na Parigi, \u00e8 sempre in giro per il mondo, ma non salta mai un\nincontro all'Accademia di Francia. \n   \"Non dico mai dove vivo perch\u00e9 cos\u00ec posso sognare, essere\nsempre altrove\" dice lo scrittore che con 'Tutto si muove\nintorno a me' \u00e8 stato finalista al premio Von Rezzori, ed \u00e8\nautore tra l'altro de 'L'arte ormai perduta del dolce far\nniente' e vuole \"ridare leggerezza alle cose che sono state\ncaricate di negativit\u00e0\".", "titolo_articolo": "Haitiano Laferriere, sono giapponese", "tags": ["letteratura", "arte; cultura; intrattenimento", "archiviato", "vonnegut", "kurt vonnegut", "dany laferri\ufffdre", "mauretta capuano", "alberto moravia", "person", "ansa", "organization"]}