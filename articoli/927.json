{"categoria": "Criptovalute news", "sottotitolo": "Si rafforza start up dedicata a progetti legati a criptovalute", "testo": "(ANSA) - TORINO, 15 APR -  Mauro Del Rio, presidente di\nDocomo Digital e fondatore di Buongiorno, entra come investitore\ne socio nella start up Iconium, prima societ\u00e0 Fintech in Italia\ndedicata a progetti legati a cripto-valute, token e asset\ndigitali basati su Blockchain.\n   \"La rivoluzione tecnologica blockchain ha il potenziale di\nessere ancora pi\u00f9 massiva e rapida di quella che sviluppandosi\nnegli ultimi 2 decenni ha creato Google, Facebook, Amazon,\nTenCent, Alibaba. In queste situazioni di grande potenziale ma\nanche volatilit\u00e0, il tempo di ingresso \u00e8 fondamentale; dopo\navere osservato l'evoluzione dell'industria dalla sua nascita,\nho ritenuto che ora sia il momento in cui il rischio maggiore \u00e8\nquello di non esserne coinvolti\", spiega Del Rio. \"L'arrivo di\nDel Rio come socio e investitore della startup \u00e8 per noi un\ngrande riconoscimento e un'ulteriore validazione del nostro\nmodello e della direzione che abbiamo intrapreso\", sottolinea\nFabio Pezzotti, ceo e founder di Iconium, imprenditore digitale\nda oltre 20 anni. (ANSA).", "titolo_articolo": "Imprese: Mauro Del Rio entra nel capitale di Iconium", "tags": []}