{"categoria": "America Latina", "sottotitolo": "Dopo il ritiro di alcuni prestigiosi sponsor americani", "testo": "(ANSA) - ROMA, 4 MAG - Il presidente brasiliano Jair\nBolsonaro ha cancellato un viaggio a New York in programma per\nil 14 maggio in occasione di un evento durante il quale avrebbe\ndovuto ricevere un riconoscimento come 'persona dell'anno' dopo\nche alcuni sponsor, tra cui Delta Air Lines, Financial Times e\nBain & Co si erano ritirati. Lo riferisce il sito del Folha de\nS.Paulo, citando fonti della presidenza. L'iniziativa era stata\npromossa dalla Camera di Commercio Brasile-Stati Uniti.\u00a0\u00a0\u00a0\n\t\t\t\t   La decisione di cancellare il viaggio sarebbe stata presa \"a\nfronte delle resistenze e degli attacchi deliberati da parte del\nsindaco di New York - afferma un comunicato della presidenza\npubblicato sul sito, e delle pressioni di gruppi di interesse\nsugli organizzatori\".  Il sindaco democratico di New York Bill\nDe Blasio aveva definito Bolsonaro, in una intervista\nradiofonica, \"persona non benvenuta\" per le sue note posizioni\nrazziste, omofobe e misogene, e diverse sedi istituzionali si\nerano rese indisponibili ad ospitare l'evento.", "titolo_articolo": "Bolsonaro cancella viaggio a New York", "tags": ["politica", "archiviato", "bill de blasio", "jair bolsonaro", "person", "bain & co", "delta air lines", "camera dei deputati", "organization"]}