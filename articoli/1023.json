{"categoria": "Speciali", "sottotitolo": "44 mln nelle casse comunali; Cialente, ma solo da due anni", "testo": "A sei anni dal terremoto all'Aquila 6 mila bambini sono ancora nei MUSP, i Moduli ad Uso Scolastico Provvisorio, costruiti per il rientro a scuola nel settembre 2009 ma che oggi mostrano i segni del tempo, con disservizi e disagi. Per ora nessun istituto \u00e8 stato ricostruito, eppure i soldi per farlo sono nelle casse comunali, 44 milioni. \"Sono arrivati solo a met\u00e0 2013 e fino ad allora, per legge, non potevamo fare nessun progetto - dichiara all'ANSA il sindaco dell'Aquila Massimo Cialente - A breve dovrebbero cominciare i lavori in due scuole ma la burocrazia per la ricostruzione pubblica ci fa perdere mesi\". Il Comune ha fatto una manutenzione costosa dei MUSP e quindi presidi, insegnanti e genitori chiedono: perch\u00e9 invece non si comincia a ricostruire le scuole? \u00a0 \u00a0Nella frazione di Sassa, nei container, c'\u00e8 l'Istituto Rodari. Silvia Frezza, maestra e parte della Commissione \"Oltre il MUSP\", racconta: \"In questa scuola i filtri dei condizionatori sono stati puliti due volte in sei anni, con un aumento di malattie respiratorie e congiuntiviti. I pavimenti si stanno staccando: hanno messo bulloni e nastro adesivo ma i bambini inciampano. E poi ci sono solo due bagni per le femmine e due per i maschi per 120 bambini di scuola primaria. Altrove, in altri Musp della citt\u00e0, quando si va a tirare l'acqua dal water questa riesce dal lavandino. In altre non funzionano le fogne o i tetti hanno avvallamenti per la neve e quindi infiltrazioni. Le stesse ditte costruttrici ci dissero: 'Potete restare qui massimo 4-5 anni'. Poi molte di queste sono scomparse lasciando noi e il Comune in difficolt\u00e0\".\u00a0\u00a0\u00a0 Ma nonostante i disagi quotidiani la didattica non ne risente, almeno a Sassa, ed \u00e8 anzi arricchita da progetti e collaborazioni, in primis con la Onlus Action Aid, presente all' Aquila dal 2009, e che in particolare in questa scuola (oltre a Reggio Calabria e Napoli) ha avviato il progetto \"Costruiamo insieme l'Italia del futuro\", testimonial l'attrice Stefania Rocca. L'obiettivo \u00e8 rendere la scuola centro di aggregazione sociale. Con Action Aid all'Aquila \u00e8 stato possibile offrire, come sostegno al reddito, un corso di nuoto gratuito per 15 bambini, anche grazie ad uno sponsor sportivo, e contributi per il buono mensa. E poi si fanno progetti sull'alimentazione e gli sprechi alimentari, iniziative di 'cittadinanza attiva' con adulti e bambini, aprendo la scuola al territorio e insegnando il tema della vulnerabilit\u00e0 ambientale.\u00a0\u00a0\u00a0 \"Questa \u00e8 una citt\u00e0 che ha dimostrato attivismo e protagonismo - racconta Sara Vegni referente di Action Aid all'Aquila -, basti pensare ai tanti movimenti e comitati nati dopo il sisma. Anche i giovanissimi hanno dimostrato molto, quindi \u00e8 giusto dare loro la parola, anche perch\u00e9 nei primi anni non ce l'abbiamo avuta\". Ed \u00e8 proprio per rendere partecipi i bambini di quello che L'Aquila sta vivendo che nella scuola \"Rodari\" 100 ragazzi hanno formato liste e programmi, disegnato simboli e trovato slogan per eleggere il Consiglio comunale dei bambini. Il Consiglio prender\u00e0 anche parte al 'vero' Consiglio comunale dell'Aquila per presentare richieste e osservazioni.\u00a0\u00a0\u00a0 L'intento \u00e8 quello di costruire una citt\u00e0 a misura di bambini. \"Che i soldi per le scuole siano fermi \u00e8 paradossale e brutto anche nei confronti delle altre scuole d'Italia - commenta Sara Vegni - che soffrono le cattive condizioni dell'edilizia scolastica; qui ci sono e non li sappiamo spendere\".", "titolo_articolo": "All'Aquila a scuola in container, ma fondi per ricostruire ci sono", "tags": []}