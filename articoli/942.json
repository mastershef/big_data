{"categoria": "Speciali", "sottotitolo": "Il vice premier continua a insistere sull\u2019obbligatoriet\u00e0 della divisa scolastica nelle scuole elementari e medie.", "testo": "Il ministro dell\u2019Interno Salvini, durante un comizio in provincia di Roma, \u00e8 ritornato sul tema del grembiule o della divisa scolastica (a seconda dei casi) per i bambini della scuola primaria e per gli alunni delle medie. Non \u00e8, infatti, la prima volta che il leader della Lega insiste sull'argomento. Ma cosa ne pensano gli studenti? La maggioranza dei circa 1000 ragazzi intervistati da Skuola.net dice no all'uniforme scolastica.\nGrembiule o divisa a scuola? Gli studenti sono contrari\n\u201cVisto che tutti i bimbi sono uguali io, nel nome della parit\u00e0 di tutti, rimetterei un bel grembiulino. Cos\u00ec non c\u2019\u00e8 quello con la felpa da 800 euro e quello con le scarpe da 20 euro\u201c: queste le parole con cui il vicepremier ha riacceso il dibattito, tornando ad avanzare - come gi\u00e0 aveva fatto a gennaio e a marzo scorsi - la proposta di usare obbligatoriamente un abbigliamento uguale per tutti durante l\u2019orario di scuola.\nGli studenti, per\u00f2 non la pensano allo stesso modo del Ministro: pi\u00f9 della met\u00e0 - il 52% - si \u00e8 detto contrario a uno scenario del genere. \"Come essere umano ho il diritto di scegliere come vestirmi, e di esprimere me stessa in ci\u00f2 che indosso o faccio!\" \u00e8 il commento di una delle ragazze raggiunte dal sondaggio di Skuola.net. \"Lo stile \u00e8 una forma di espressione per molti\" \u2013 ribadisce un altro dei partecipanti - \"Se ci vietassero anche questo, penso che impazziremmo. Siamo identificati come numeri sul registro, ma non lo siamo. Siamo persone, e come tali dobbiamo essere liberi di esprimerci, in qualsiasi forma\". \"Siamo tutti diversi e unici - gli fa eco un altro studente - \"la diversit\u00e0 deve essere promossa, non limitata\". E queste sono solo alcune delle opinioni raccolte dal sito.\nDivisa scolastica, qualcuno la vuole: ecco perch\u00e9\nMa gli studenti non sono affatto compatti in questa battaglia: il 28% si trova d\u2019accordo con la proposta di reintrodurre l\u2019obbligo dell\u2019uniforme scolastica (mentre un altro 20% \u00e8 indifferente all'argomento). Tra i pareri di chi appoggia l\u2019idea, c'\u00e8 chi chiama in causa il bullismo: \"Almeno saremmo tutti uguali - risponde uno dei ragazzi - e chi non si veste bene non sarebbe pi\u00f9 preso in giro\". \"A volte gli atti di bullismo sono dovuti proprio al modo di vestirsi. Introducendo le divise dovrebbero diminuire questi problemi\", sottolinea un suo collega. \"Come in molte altre scuole nel mondo - afferma un\u2019altra studentessa - non ci sarebbero distinzioni e nessuno si sentirebbe inferiore agli altri\".\nMa c'\u00e8 anche chi vede nella divisa un elemento positivo per motivi estetici e che vorrebbe indossarla per imitare quanto avviene nelle scuole anglosassoni o per emulare gli idoli della televisione. I loro commenti? \"La divisa scolastica \u00e8 carina da indossare\"; \"Mi piacciono quelle americane!\"; \"La trovo molto ordinata!\"; \"Sarebbe una bella cosa\u201d. C'\u00e8, infine, chi apprezzerebbe un ritorno al grembiule per comodit\u00e0, per evitare di sforzarsi troppo: \"Non ho voglia di scegliere i vestiti la mattina!\", \u00e8 la tesi portata avanti da uno studente.", "titolo_articolo": "Grembiule a scuola? Salvini rilancia, gli studenti dicono no", "tags": []}