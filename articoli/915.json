{"categoria": "Internet e Social", "sottotitolo": "Le regole del Garante per partiti politici e candidati", "testo": "Attenzione all'uso di messaggi politici e propagandistici inviati agli utenti dei social network (come Facebook e Linkedin) o su altre piattaforme di messaggistica (come Skype, Whatsapp, Messenger): devono rispettare le norme in materia di protezione dei dati.\nCome dimostrato da casi recenti di profilazione massiva degli elettori, \u00e8 fondamentale proteggere il processo elettorale ed evitare rischi di interferenze e turbative esterne. Sono tra le indicazioni del Garante Privacy in vista delle prossime consultazioni elettorali europee, anche alla luce del nuovo quadro normativo introdotto dal Regolamento Ue in materia di protezione dei dati personali. Il Garante ha approvato uno specifico provvedimento che fissa le regole per il corretto uso dei dati degli elettori da parte di partiti, movimenti politici, comitati promotori, sostenitori e singoli candidati. Nel provvedimento, in corso di pubblicazione sulla Gazzetta Ufficiale, l'Autorit\u00e0 si sofferma, in particolare, su alcuni punti. Per contattare gli elettori ed inviare materiale di propaganda, partiti, organismi politici, comitati promotori, sostenitori e singoli candidati possono usare senza consenso i dati contenuti nelle liste elettorali detenute dai Comuni.\nPossono essere usati anche altri elenchi e registri pubblici in materia di elettorato passivo e attivo (es. elenco dei cittadini residenti all'estero aventi diritto al voto o degli elettori italiani che votano all'estero per le elezioni del Parlamento europeo) e altre fonti documentali, detenute da soggetti pubblici, accessibili da chiunque. Si possono utilizzare senza previo consenso anche i dati degli aderenti a partiti o movimenti politici o di soggetti che hanno con essi contatti regolari.\nE' necessario il consenso informato invece per poter utilizzare recapiti telefonici contenuti negli elenchi telefonici e quindi per effettuare chiamate o inviare sms e mail. Obbligo di consenso anche per poter trattare i dati reperibili sul web, come, ad esempio: quelli presenti nei profili dei social network e di messaggistica; quelli ricavati da forum e blog; quelli raccolti automaticamente con appositi software (web scraping); le liste di abbonati di un provider; i dati pubblicati su siti web per specifiche finalit\u00e0 di informazione aziendale, commerciale o associative. Necessario il consenso anche per i dati raccolti nell'esercizio di attivit\u00e0 professionali, di impresa o nell'ambito della professione sanitaria.\nServe il consenso anche per l'utilizzo dei dati di persone contattate in occasione di singole specifiche iniziative (es.\u00a0petizioni, proposte di legge, referendum, raccolte di firme) e di quelli di sovventori occasionali. Chi intende utilizzare, acquisendole da terzi, liste cosiddette \"consensate\" (dati raccolti previa informativa e consenso), \u00e8 tenuto a verificare che siano stati effettivamente rispettati gli adempimenti di legge. Lo stesso vale per i servizi di propaganda elettorale curata da terzi a favore di movimenti, partiti, candidati.\nNon sono in alcun modo utilizzabili i dati raccolti o usati per lo svolgimento di attivit\u00e0 istituzionali come l'anagrafe della popolazione residente; gli archivi dello stato civile; le liste elettorali di sezione gi\u00e0 utilizzate nei seggi; gli elenchi di iscritti ad albi e collegi professionali; gli indirizzi di posta elettronica tratti dall'Indice nazionale dei domicili digitali. Non sono utilizzabili i dati resi pubblici sulla base di atti nomativi per finalit\u00e0 di pubblicit\u00e0 o di trasparenza come, ad esempio quelli presenti nei documenti pubblicati nell' albo pretorio online; quelli relativi agli esiti di concorsi; quelli riportati negli organigrammi degli uffici pubblici contenenti recapiti telefonici ed indirizzi mail. Non si possono infine utilizzare dati raccolti da titolari di cariche elettive e di altri incarichi pubblici nell'esercizio del loro mandato elettivo o dell'attivit\u00e0 istituzionale.\nGli elettori devono essere sempre informati sull'uso che verr\u00e0 fatto dei loro dati personali. Se i dati sono ottenuti direttamente presso gli interessati, l'informativa va data all'atto della raccolta. Per i dati acquisiti da altre fonti \u00e8 necessario che gli interessati siano informati in un tempo ragionevole al massimo entro un mese. Qualora tale adempimento sia per\u00f2 impossibile o comporti uno sforzo sproporzionato, partiti, organismi politici, comitati promotori, sostenitori e singoli candidati possono esimersi dall'informativa, a condizione che adottino misure adeguate per tutelare i diritti e le libert\u00e0 dei cittadini, utilizzando, per esempio, modalit\u00e0 pubbliche di informazione.\nIl Garante ricorda che la violazione della disciplina sui dati comporta sanzioni che possono essere anche molto onerose, come previsto dal Gdpr. Inoltre, in ragione delle recenti modifiche introdotte dal legislatore europeo al Regolamento Ue 1141/2014 sullo statuto e il finanziamento di partiti e fondazioni politiche europee, l'Autorit\u00e0 europea per i partiti politici e le fondazioni politiche europee - se viene a conoscenza di una decisione di un'Autorit\u00e0 nazionale di protezione dati da cui sia possibile evincere che la violazione delle norme sia connessa ad attivit\u00e0 volte ad influenzare o a tentare di influenzare l'esito delle elezioni europee - \u00e8 tenuta ad avviare una procedura di verifica, all'esito della quale potranno essere applicate sanzioni pecuniarie che potrebbero ammontare, nei casi pi\u00f9 gravi, al 5% del bilancio annuale del partito o della fondazione.", "titolo_articolo": "Europee: Privacy, attenzione a messaggi per utenti social", "tags": []}