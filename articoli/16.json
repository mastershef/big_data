{"categoria": "NULL", "sottotitolo": "A Made Expo cemento e calcestruzzo mostrano l'innovazione", "testo": "L'edilizia del futuro deve essere \"sicura, durevole e sostenibile\". \u00c8 questo il messaggio lanciato da Federbeton, durante Made Expo 2019, la fiera dell'edilizia, dell'architettura e del design, in programma a Fiera Milano Rho dal 13 al 16 marzo. La filiera italiana del cemento e del calcestruzzo, rappresentata da Federbeton, fa dell'innovazione la sua forza, perch\u00e9 \"le migliori risposte per le costruzioni del futuro nascono da una tradizione capace di rinnovarsi e di offrire nuove soluzioni per l'edilizia e le infrastrutture di oggi e di domani\". Infatti, \"dai testi di Vitruvio alla casa in 3D printing - spiega la Federazione-, cemento e calcestruzzo, in maniera sempre pi\u00f9 diffusa e convincente, continuano a offrire soluzioni innovative, 'tailor made' e affidabili, rispondendo alle complesse esigenze del mercato delle costruzioni\". In particolare, \"innovazione, sicurezza, sostenibilit\u00e0, comfort e durabilit\u00e0 sono alcune delle caratteristiche che la filiera del cemento e del calcestruzzo \u00e8 in grado di tradurre in un ventaglio di prodotti ampio quanto le necessit\u00e0 del mercato\". \"Made Expo 2019 \u00e8 l'occasione per focalizzarsi sugli assi fondamentali della crescita del Paese: edilizia e infrastrutture. Questi rappresentano un patrimonio di grande valore e sono motori dello sviluppo economico e sociale italiano - afferma il presidente di Federbeton, Roberto Callieri -. Grazie alla capacit\u00e0 di esprimere performance sempre pi\u00f9 avanzate, cemento e calcestruzzo possono contribuire a fare della conservazione e della crescita del nostro patrimonio immobiliare e infrastrutturale il volano di un rinnovato sviluppo economico\". Secondo il presidente di Made Expo, Massimo Buccilli, \"la filiera del cemento e del calcestruzzo, e le aziende che ne fanno parte, rappresentano in questo momento certamente uno dei settori a maggior innovazione nel mondo delle costruzioni\". La fiera \u00e8 un'occasione per fornire una visione completa del mercato dell'edilizia e dell'architettura e scoprire le migliori soluzioni offerte in questo momento dal mercato.In collaborazione con:\r\n\t\t\t\t\tFederbeton", "titolo_articolo": "Federbeton, l'edilizia del futuro \u00e8 sicura e sostenibile", "tags": []}