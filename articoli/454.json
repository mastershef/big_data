{"categoria": "Approfondimenti", "sottotitolo": "", "testo": "Le elezioni europee del 2019 sono considerate un banco di prova fondamentale per il futuro dell\u2019Unione. C\u2019\u00e8 o no il rischio che l\u2019Europa ne esca pi\u00f9 vulnerabile di fronte all\u2019avanzata dei movimenti populisti?\n\nL\u2019avanzata dei populisti \n\nSecondo gli ultimi sondaggi, popolari e socialisti potrebbero risultare in calo, a fronte di una crescita dei liberali e di parte dei movimenti populisti. Quali scenari aprirebbe un simile esito elettorale? Alessandro Tentori, chief investment officer di AXA IM Italia, ritiene che una eventuale avanzata dei partiti anti-establishment a livello europeo non rappresenterebbe - al momento - uno scenario di rischio. Il panorama \u00e8 ancora molto frammentato e questi movimenti politici sono legati a problematiche regionali. Ma se avessimo davanti alcuni anni di recessione economica, i partiti tradizionali verrebbero sempre pi\u00f9 messi in discussione e il consenso per i partiti anti-establishment potrebbe ampliarsi e divenire trasversale.\n\n\"Una ulteriore frammentazione del Parlamento europeo, in questa tornata elettorale, a mio avviso non sar\u00e0 abbastanza marcata per insidiare la tradizione europea di una coalizione tra popolari e socialisti\", riflette Tentori. Nonostante la \"deriva populista\"\u00a0che si nota negli ultimi anni, in Europa e non, manca un denominatore comune, un leader che possa aggregare il messaggio e i voti di questi movimenti politici eterodossi. \"Il pericolo di un Parlamento europeo indebolito, e di riflesso la percezione di una Europa politicamente ed economicamente vulnerabile, \u00e8 reale, ma penso che il rischio vero arriver\u00e0 tra cinque anni e non nel maggio 2019\"\u00a0continua Tentori.\n\nQuale impatto avrebbe sull\u2019Italia un\u2019avanzata dei populisti in Europa \n\nIn un\u2019Italia fiaccata dalla recessione tecnica e da un debito pubblico enorme, resta da vedere cosa cambierebbe dopo un\u2019ulteriore affermazione dei partiti populisti. \"Il Governo italiano si regge sul risultato delle elezioni politiche di marzo 2018: nell\u2019ipotesi in cui le elezioni europee dovessero confermare la tendenza dei sondaggi, che danno in forte aumento la popolarit\u00e0 di Matteo Salvini, la tenuta del Governo stesso potrebbe essere messa in discussione\" sottolinea il chief investment officer di AXA IM Italia. \"Ovviamente siamo nell\u2019ambito della fantapolitica, ma uno scenario non del tutto improbabile prevede nuove elezioni politiche e la formazione di un governo di centro-destra a trazione Lega\".\n\nRipercussioni sulla finanza \n\nQuali sarebbero le ripercussioni di questi scenari post-elezioni europee sulle Borse, dall\u2019azionario ai titoli di Stato, passando per le valute? Le elezioni europee si svolgeranno in uno scenario di cambiamento importante. Da una parte c\u2019\u00e8 il rallentamento della crescita, ma da inizio anno sono subentrati nuovi fattori, come \"le banche centrali che ora sembrano pi\u00f9 orientate a mantenere delle politiche accomodanti - spiega Tentori \u2013 e l\u2019incertezza sulla guerra commerciale USA-Cina che \u00e8 un po\u2019 rientrata\". Inoltre, nota Tentori, non solo c\u2019\u00e8 un cambiamento a livello di politica monetaria, ma cambieranno anche tre membri su sei del comitato esecutivo della Banca Centrale Europea, che termineranno il loro mandato.\n\n\"La crescita globale \u00e8 la spada di Damocle che pende sull\u2019Italia, alla luce dell\u2019indebitamento pubblico \u2013 conclude Tentori . Il margine di \u201cerrore\u201d \u00e8 esiguo nel nostro paese e un ulteriore periodo di stagnazione economica avrebbe sicuramente un effetto negativo sulla capacit\u00e0 del Governo di ridurre il rapporto tra debito e Pil\". Dopo la stellare performance dei mercati da inizio anno, \u00e8 lecito attendersi una pausa. I mercati sono convinti che i rischi geopolitici tipo la \"guerra dei dazi\"\u00a0siano parzialmente rientrati e che la Federal Reserve si sia ripresa il controllo della fiducia degli investitori.\u00a0\"I nostri portafogli -\u00a0\u00a0spiega Tentori -\u00a0riflettono sia l\u2019attuale situazione macroeconomica che l\u2019impennata delle valutazioni da inizio anno, favorendo posizioni pi\u00f9 neutrali, con un profilo di rischio leggermente pi\u00f9 marcato sui mercati emergenti\". Storicamente, infatti, i mercati emergenti tendono a sovraperformare in un contesto di ampia liquidit\u00e0 nel sistema finanziario grazie all\u2019azione delle banche centrali, basso livello di rischio geopolitico e stabilit\u00e0 del dollaro.\n\nL'articolo \u00e8 tratto dalla sezione\u00a0Tomorrow Augmented\u00a0di AXA IM Italia.", "titolo_articolo": "Elezioni europee 2019: cosa cambia per Borsa e politica", "tags": []}