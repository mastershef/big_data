{"categoria": "Arte ", "sottotitolo": "Al Mar sei 'onlookers' promuovono artisti emergenti italiani", "testo": "(ANSA) - RAVENNA, 3 MAG - 'Looking on' significa stare a\nguardare, un'accezione comunemente negativa e passiva che pu\u00f2\ndiventare positivo e attivo esercizio di pazienza e\nosservazione, indispensabile sia a chi fotografa che a chi\nguarda la fotografia. 'Looking on. Sguardi e prospettive sulla\nnuova fotografia italiana' \u00e8 il tema di una mostra in programma\ndal 4 maggio al 30 giugno al Mar-Museo d'arte di Ravenna. Il\nprogetto, ideato nel 2014, ha coinvolto negli anni fotografi di\ngenerazioni e provenienze diverse attraverso mostre, libri,\nincontri e masterclass.\u00a0\u00a0\u00a0\n\t\t\t\t   L'edizione 2019, dedicata alla fotografia emergente in\nItalia, \u00e8 stata costruita con un doppio invito. Il primo rivolto\na figure professionali provenienti da diversi ambiti della\nfotografia: Chiara Bardelli Nonino, Federica Chiocchetti, Silvia\nLoddo, Elisa Medde, Giulia Ticozzi, Giulia Zorzi. Ciascuna delle\nsei 'onlookers' a sua volta ha invitato tre autori emergenti,\nche consigliano di 'stare a guardare', a presentare il proprio\nlavoro nella mostra al Mar. (ANSA).", "titolo_articolo": "Ravenna, mostra fotografica 'Looking on'", "tags": ["fotografia", "archiviato", "giulia zorzi", "giulia ticozzi", "elisa medde", "silvia loddo", "federica chiocchetti", "chiara bardelli nonino", "person"]}