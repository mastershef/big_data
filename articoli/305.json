{"categoria": "Basket", "sottotitolo": "Geramisenko, ex Cant\u00f9, dovrebbe versare circa mezzo milione", "testo": "(ANSA) - TORINO, 23 APR - \u00c9 Dmitrij Gerasimenko\nl'imprenditore straniero intervenuto in soccorso dell'Auxilium\nTorino. Il magnate russo di origini ucraine, ex proprietario\ndella Pallacanestro Cant\u00f9, avventura conclusa con il tracollo\neconomico e il passaggio di propriet\u00e0 del club brianzolo,\ndovrebbe versare circa mezzo milione, la met\u00e0 di quanto\nnecessario per l'aumento del capitale. La parte restante verr\u00e0\ninvece investita da una cordata di imprenditori locali guidata\nda Giovanni Paolo Terzolo, fondatore della societ\u00e0 poi ceduta\nall'attuale proprietario, il notaio di Caluso (Torino) Antonio\nForni. L'ufficialit\u00e0 del passaggio di propriet\u00e0 \u00e8 previsto nel\npomeriggio, nello studio del notaio torinese Marco Cordero di\nMontezemolo. Si proceder\u00e0 prima con l'aumento di capitale, che\nnon verr\u00e0 sottoscritto da Forni, cos\u00ec da consentire il passaggio\ndi quote.", "titolo_articolo": "Basket: Torino,magnate russo investitore", "tags": ["macroeconomia", "economia; affari e finanza", "mercati; borse", "archiviato", "marco cordero", "antonio forni", "giovanni paolo terzolo", "luca cordero di montezemolo", "person"]}