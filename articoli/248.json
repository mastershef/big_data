{"categoria": "Cultura & Spettacoli", "sottotitolo": "Torna al Festival per Resta con me, da una storia vera", "testo": "Brillante, gentile, solare nella vita, quanto intenso nelle sue interpretazioni. Il britannico Sam Claflin, due anni dopo la sua prima volta a Giffoni, torna fra i protagonisti del Festival.\u00a0\u00a0\u00a0 Stavolta per l'anteprima di Resta con me di Baltasar Korm\u00e1kur, storia d'amore e di lotta per la sopravvivenza, in arrivo in sala il 29 agosto con 01, tratta dalla reale e drammatica vicenda vissuta in mare aperto per 41 giorni di Tami Oldham Ashcraft. A interpretare la protagonista \u00e8 Shailene Woodley, diventata un idolo globale per la trilogia di Divergent.\u00a0\u00a0\u00a0 Per Claflin non \u00e8 una novit\u00e0 dividere la scena con giovani dive, diventate 'modelli' per le ragazze: ha interpretato Hunger Games con Jennifer Lawrence e Io prima di te (presentato proprio a Giffoni) con Emilia Clarke, la 'madre dei draghi' de Il trono di spade. \"Loro tre hanno molto in comune - dice Claflin all'ANSA -. Non hanno paura di esporsi con le loro opinioni, di essere se stesse. Sono giovani donne con una forte volont\u00e0, belle gentili, generose, coraggiose e molto spiritose. A volte pu\u00f2 capitare di recitare in storie d'amore nelle quali non hai feeling con il partner. Io mi reputo molto fortunato perch\u00e9 ho trovato nei loro caso, e anche con Lily Collins, persone incredibili\".\u00a0\u00a0\u00a0 In Resta con me, Claflin interpreta Richard Sharp, viaggiatore inglese abituato ad avventure in mare, che insieme a Tami, bella giovane indipendente, con cui \u00e8 nata una coinvolgente storia d'amore, accetta di condurre un panfilo di lusso da Tahiti in California. Li sorprende per\u00f2 un terribile uragano che rende il viaggio una lotta costante per la vita. Con Shailene per \"prepararci ai ruoli, alle Fiji, dove abbiamo girato, abbiamo sofferto insieme - dice sorridendo Claflin -.\u00a0Venivo da un film (The Nightingale) per cui ero ingrassato di molti chili e il regista come mi ha visto mi ha detto che non sembravo un marinaio. Abbiamo fatto una dieta rigida e ci siamo allenati insieme due volte al giorno, oltre a imparare ad andare a vela, che non \u00e8 facile. Non ce l'avrei fatta senza Shailene\".", "titolo_articolo": "Giffoni: Claflin, amo recitare con donne forti e libere", "tags": []}