{"categoria": "Economia", "sottotitolo": "Stima flash dell'Istat, su base annua aumento dello 0,1%", "testo": "Nel primo trimestre dell'anno il Pil italiano (corretto per giorni lavorativi) \u00e8 cresciuto dello 0,2% rispetto ai tre mesi precedenti. L'economia \u00e8 cos\u00ec uscita dalla recessione tecnica dovuta ai due cali consecutivi del prodotto interno lordo registrati negli ultimi due trimestri del 2018, entrambi chiusi a -0,1%. Secondo i dati della prima stima flash dell'Istat, su base tendenziale, cio\u00e8 nel confronto con il primo trimestre 2018, la crescita \u00e8 stata dello 0,1%.\nI dati comunicati dall'Istat mettono in evidenza \"il positivo andamento del mercato del lavoro, con il tasso di disoccupazione che scende a marzo al 10,2%\". Lo afferma il ministro dell'Economia Giovanni Tria commentando i numeri resi noti dall'Istituto di statistica. Da segnalare in particolare, \"oltre all'aumento dei giovani occupati e delle posizioni permanenti, il miglioramento del tasso di occupazione che risale al 58,9%, tornando ai livelli massimi da aprile 2018. Numeri che testimoniano la solidit\u00e0 e la tenuta dell'economia italiana\".\nAll'inizio del 2019 l'economia italiana ha registrato \"un moderato recupero che ha interrotto la debole discesa dell'attivit\u00e0 registrata nei due trimestri precedenti\". Nel complesso, \"l'ultimo anno si \u00e8 caratterizzato come una fase di sostanziale ristagno del Pil, il cui livello risulta essere nel primo trimestre del 2019 pressoch\u00e9 invariato rispetto a quello di inizio del 2018\". E' il commento dell'Istat ai dati sul Pil del primo trimestre 2019, chiusosi con un aumento dello 0,2% rispetto agli ultimi tre mesi dello scorso anno.\nLa crescita del Pil acquisita per il 2019 (quella che si otterrebbe cio\u00e8 se i prossimi tre trimestri si chiudessero con una variazione nulla del prodotto interno lordo) \u00e8 pari a +0,1%. Lo comunica l'Istat in base ai dati preliminari dei primi tre mesi dell'anno che mostrano un aumento congiunturale dello 0,2%.\nA 11 anni dall'inizio della crisi economica, il Pil italiano \u00e8 ancora del 5% inferiore ai livelli precrisi, nonostante il moderato rimbalzo dei primi tre mesi del 2019. Il dato emerge dal confronto tra le ultime rilevazioni Istat sul primo trimestre di quest'anno e il primo trimestre del 2008, considerato il picco precedente la grande recessione.\nTria, possibile crescita 2019 oltre 0,2% - L'andamento del Pil nel primo trimestre \"lascia intravedere che la previsione di crescita annuale (0,2% in termini reali) indicata nel Def possa essere raggiunta e anche superata se il contesto internazionale sar\u00e0 moderatamente favorevole\". Lo afferma il ministro dell'Economia Giovanni Tria, commentando i dati Istat. \"L'Italia \u00e8 fuori dalla recessione. - spiega - La stima dell'Istat evidenzia come l'economia italiana abbia quasi integralmente recuperato la caduta del Pil registrata nella seconda met\u00e0 del 2018\".\nDi Maio, direzione giusta, avanti come un treno - \"L'Italia fuori dalla recessione dimostra che la direzione intrapresa \u00e8 quella giusta\". Lo afferma il vice presidente del Consiglio Luigi Di Maio commentando i dati sul Pil appena diffusi dall'Istat secondo i quali nel primo trimestre 2019 si registra un +0,2% sui tre mesi precedenti. \"Andiamo avanti come un treno verso il cambiamento\", ha concluso Di Maio.\nSalvini, bene ma ora flat tax senza dubbi -\u00a0\"I dati positivi sul Pil, sul lavoro e sulla ripresa economica impongono al governo una doverosa e sostanziale riduzione delle tasse. \u00c8 obbligatorio realizzare al pi\u00f9 presto la Flat Tax per imprese, lavoratori e famiglie, come da contratto di governo, senza dubbi o ritardi\".\u00a0\"Flat tax? Io non voglio aumentare l'Iva - replica il vicepremier Luigi Di Maio -. Per me va bene, sono progetti che stavamo portando avanti e che porteremo avanti. Ma sia chiaro che non si fa nulla aumentando l'Iva. Tutto il resto \u00e8 nel contratto e si deve fare\".\u00a0\n\"L'Italia torna a crescere, il dato Istat sul Pil ci conforta molto su bont\u00e0 della manovra e misure adottate, tenendo conto del contesto internazionale difficile e con le ultime misure ancora non in vigore. Ci auguriamo nel secondo semestre l'economia possa crescere in maniera sostenuta\", ha affermato il presidente del Consiglio, Giuseppe Conte, da Tunisi dove ha incontrato il premier,\u00a0Youssef Chahed.\nConte ha detto, tuttavia, che \"non \u00e8 il momento di parlare di riforma fiscale, la vogliamo fare ma nei prossimi mesi abbiamo una manovra da affrontare\". Ed ha aggiunto: \"Bisogna evitare l'incremento dell'Iva\".\u00a0\n\"Le parole del presidente Conte in conferenza stampa a Tunisi sulla flat tax \"sono state chiare e inequivocabili: la riforma fiscale va fatta, \u00e8 un obiettivo di tutto il Governo, punto qualificante del Contratto\". E' quanto precisano fonti di palazzo Chigi che continuano: \"Nei prossimi mesi si discuter\u00e0 della manovra economica e sar\u00e0 l'occasione per lavorarci. Ogni diversa interpretazione \u00e8 del tutto fuorviante\".", "titolo_articolo": "L'Italia \u00e8 fuori dalla recessione, Pil primo trimestre +0,2%", "tags": ["macroeconomia", "demografia", "lavoro", "indici economici", "archiviato", "giovanni tria", "person", "istat", "organization"]}