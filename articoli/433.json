{"categoria": "Tecnologia", "sottotitolo": "", "testo": "Com'erano i personal computer quando sono nati, pi\u00f9 di quarant'anni fa? Qual \u00e8 stata la loro evoluzione? Com'erano i giochi e i programmi di allora?\nPer scoprirlo, vederli e toccarli, baster\u00e0 andare al Vintage Computer Festival Italia 2018, l'evento che si terr\u00e0 il 28 e 29 aprile a Roma, dove grandi personaggi della storia del computer e ospiti internazionali racconteranno la nascita e l'evoluzione di uno degli oggetti che pi\u00f9 ha cambiato il mondo e che oggi fa parte della nostra vita quotidiana.\nTra gli speaker di rilievo internazionale c'\u00e8 anche Lee\u00a0Felsenstein: padre del Sol 20, il primo home computer della storia venduto pre-assemblato nel 1976, e progettista dell'Osborne One, il primo computer portatile della storia, nonch\u00e9 primo moderatore dell'Homebrew Computer Club, la fucina di geni frequentata dal 1975 anche da personaggi come Steve Jobs e Bill Gates.", "titolo_articolo": "A Roma il Vintage computer festival", "tags": []}