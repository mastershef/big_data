{"categoria": "Libri ", "sottotitolo": "Esce 7 maggio per Fabbri 'Quando sarai grande' sulla paternit\u00e0", "testo": "Fedez debutta come autore di un libro per bambini in cui racconta la paternit\u00e0. Si chiama 'Quando sarai grande' ed \u00e8 una storia poetica e fiabesca, con le coloratissime illustrazioni di Andrea Zoli, disegnatore anche di giocattoli di successo, che sar\u00e0 in libreria dal 7 maggio 2019 per Fabbri editori. Parte dei ricavati andr\u00e0 a sostegno dell'associazione Heal Onlus per la ricerca sui tumori cerebrali infantili, presieduta da Serena Catallo. \"Scrivere un libro per bambini \u00e8 stata una nuova e bellissima esperienza per me - ha detto entusiasta Fedez che si \u00e8 dedicato al progetto per diversi mesi - di cui sono molto orgoglioso e che vorrei ripetere anche in futuro. Inoltre, tengo particolarmente a questo progetto perch\u00e9 sostiene l'Associazione Heal Onlus, la cui madrina \u00e8 Elena Santarelli, che si occupa di ricerca sui tumori cerebrali in et\u00e0 pediatrica\".\u00a0\u00a0\u00a0 Fabbri con Fedez lancia anche l'iniziativa 'Fedez. Guarda che bello', una lettura privata, in sua presenza, per bambini dai 4-9 anni accompagnati da adulti. Per partecipare \u00e8 necessario far realizzare dal proprio bambino un disegno e postarlo su Instagram entro le 23.59 del 25 aprile 2019 con l'hashtag #FedezQuandoSaraiGrande menzionando l'account @fabbrieditori. I 30 migliori elaborati verranno selezionati, entro il 30 aprile 2019, da una giuria interna a Mondadori Libri Spa, che contatter\u00e0 i vincitori che parteciperanno al reading privato il 12 maggio 2019, in una location di Milano che verr\u00e0 comunicata in seguito. Regolamento completo su https://www.booktobook.it/generi-letterari/libri-per-ragazzi/fed ez-quando-sarai-grande/. Il primo libro di Fedez dedicato a tutti i bambini \u00e8 un albo dolce e divertente sull'attesa e l'incontro tra un pap\u00e0 e il suo bimbo che sta per nascere. E' una fiaba ricca di simboli sulle emozioni, le paure e le ansie di un futuro genitore e soprattutto sulla voglia di crescere insieme. Tra l'incantata Terra dei Sogni, abitata da cuccioli circondati da cavoli e cicogne, e la Terra delle Cose, il paese dei grandi, che qualche volta si dimenticano come si fa a sognare, il piccolo protagonista di questa storia si prepara a incontrare il suo pap\u00e0 e, con le sue buffe domande, scardina ogni sua certezza.", "titolo_articolo": "Fedez, 'ho scritto un libro per bambini'", "tags": ["editoria", "ricerca medica", "assistenza sanitaria", "archiviato", "elena santarelli", "serena catallo", "andrea zoli", "person", "libri spa", "associazione heal onlus", "fabbri", "mondadori", "organization"]}