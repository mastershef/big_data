{"categoria": "Hermes", "sottotitolo": "Vicepresidente esecutivo Fournier, terra \u00e8 prestito dai ragazzi", "testo": "\"Non abbiamo ereditato la terra dai nostri antenati, ma l'abbiamo in prestito dai nostri figli. La nostra idea \u00e8 provare a restituire al mondo quel che il mondo ci da\". A dirlo, proprio nel giorno del GlobalStrike4Future, \u00e8 Olivier Fournier, vicepresidente esecutivo della maison parigina che da pi\u00f9 di 180 anni \u00e8 simbolo di eleganza, moda, stile, artigianato, nel corso dell'incontro con il regista Fr\u00e9d\u00e9ric Laffont e il direttore generale della Fondazione Cologni dei Mestieri d'arte, Alberto Cavalli, alla mostra Herm\u00e8s - Dietro le quinte a Roma (fino a domani, Museo dell'Ara Pacis - Lungotevere in Augusta - h.12-20. Ingresso libero).  E se, passeggiando tra sellai, orologiai e stampatori su seta dei 10 mestieri Herm\u00e8s, si ammira come davvero ogni pezzo e dettaglio passi per le mani (ma anche gli occhi, il cuore, la sapienza) dei 4.500 artigiani che lavorano per la maison, dalle immagini dei documentari realizzati da Laffont si scopre che \u00e8 possibile creare bellezza seminando germogli per il futuro collettivo. Ne sono un esempio il laboratorio di pelletteria che ha fatto rifiorire vita ed economia del piccolo paese di Montbron, in Francia, o i mobili in materiali riciclati della Goldfinger Factory, in uno dei quartieri pi\u00f9 poveri di Londra, uno dei progetti solidali sostenuti dalla Fondation d'entreprise Herm\u00e8s, nata proprio per \"coltivare il giardino della diversit\u00e0 ed esplorare molte aree intorno all'artigianato e alla creativit\u00e0\".  \"Responsabilit\u00e0 sociale e territoriale sono parte integrante delle strategie della maison\", racconta Fournier, oggi anche alla presidenza della Fondation, la cui opera si basa su spettacoli dal vivo (\"gli artisti ci fanno riflettere\"), trasmissione dei saperi e lotta in favore della biodiversit\u00e0 al fianco del WWF e con progetti per le scuole in Francia. L'impegno, per\u00f2, va oltre e arriva fino alla produzione. Perch\u00e9 se \u00e8 vero, come dice lui, che \"in casa Herm\u00e8s apparteniamo al passato, ma guardiamo al futuro\", forse il segreto \u00e8 proprio nell'essere ancora un'azienda \"di famiglia\", che ha la consapevolezza di ci\u00f2 che \u00e8 stato sin dal proprio fondatore, Thierry Herm\u00e8s nel 1837, ma anche la responsabilit\u00e0 diretta della sesta generazione oggi al comando e dei suoi figli che gi\u00e0 crescono. In casa Herm\u00e8s, ad esempio, \"non abbiamo una divisione marketing, perch\u00e9 per noi sono fondamentali libert\u00e0 creativa e libert\u00e0 delle nostre boutique di scegliere le referenze che vogliono, quelle che credono pi\u00f9 giuste per i propri clienti. In questo modo - spiega il vice presidente esecutivo - non procuriamo neanche tanti invenduti. Come diceva il nostro presidente Jean-Louis Dumas, 'noi creiamo prodotti, poi se siamo fortunati li venderemo'\". C'\u00e8 poi l'attenzione alla qualit\u00e0, la cura quasi maniacale dell'artigianalit\u00e0, che diventano cos\u00ec non solo bandiera del prodotto, ma un'impronta concreta contro logiche di mercato che fagocitano il pianeta. \"L'uomo \u00e8 sempre al centro della nostra missione - prosegue Fournier - Il nostro approccio \u00e8: senso di responsabilit\u00e0, con controllo qualit\u00e0 a ogni tappa, autenticit\u00e0 e rispetto del tempo: nessuno salter\u00e0 mai una tappa per fare prima\". E poich\u00e9 il \"lusso \u00e8 quello che puoi riparare\", la \"lotta all'obsolescenza programmata\" passa anche per i laboratori che la maison ha sparsi nel mondo, dove anche una preziosa borsa Kelly ereditata dalla mamma pu\u00f2 trovare nuova luce. E quasi commuove vedere le immagini di Farid che a Hong Kong riconosce al tatto una pelle su cui aveva lavorato 15 anni prima. \"Oggi - prosegue Fournier - mantenere questo modello economico e artigiano, questo sguardo sulla materia e sull'oggetto che si crea, ci permette di uscire dalla logica industriale e dal mondo dei consumi, vivendo invece un'avventura umana straordinaria. Sviluppare e preservare saperi e diversit\u00e0, da Kyoto alla Francia fin qui in Italia, \u00e8 un atto culturale. E, s\u00ec, sono certo che i clienti Herm\u00e8s sanno tutto questo\".In collaborazione con:\r\n\t\t\t\t\tHerm\u00e8s", "titolo_articolo": "Herm\u00e8s, la maison che guarda all'uomo e al pianeta", "tags": []}