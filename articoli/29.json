{"categoria": "NULL", "sottotitolo": "Un Paese migliore si costruisce con ordine e disciplina ", "testo": "\"Abbiamo appena reintrodotto l'educazione civica a scuola e vorrei che tornasse anche il grembiule per evitare che vi sia il bambino con la felpa da 700 euro e quello che ce l'ha di terza mano perch\u00e9 non pu\u00f2 permettersela. Ma sento gi\u00e0 chi grider\u00e0 allo scandalo ed evocher\u00e0 il Duce, ma un paese migliore si costruisce anche con ordine e disciplina\". Lo ha detto il ministro dell'Interno, Matteo Salvini, stamani durante un breve comizio della Lega a San Giuliano Terme (Pisa).\n\"In Italia - ha aggiunto Salvini - c'\u00e8 la democrazia ma questo non deve impedire di avere non solo diritti ma anche doveri. Ed \u00e8 soprattutto sui bambini che dobbiamo investire in educazione per non avere ragazzi che a vent'anni sono solo dei casinisti\".\nPrendono posizione i presidi:\u00a0\u00a0\"Reintrodurre il grembiule nelle scuole \u00e8 possibile, non mi sembra ci siano problemi particolari nel farlo, certo abbiamo altre priorit\u00e0, non mi sembra, insomma, una questione fondamentale\", lo dice all'ANSA il presidente dell'Associazione nazionale presidi (Anp), Antonello Giannelli.\nL'emergenza pi\u00f9 importante - prosegue il dirigente scolastico - \u00e8 un'altra: abbiamo solai e controsoffitti delle scuole che andrebbero monitorati, ogni settimana c'e' un crollo; a volte si tratta di fatti lievi, a volte cadono interi pezzi di soffitto: \u00e8 questa una cosa molto urgente su cui intervenire e poi, se costa mettere a posto le situazioni, non costa quasi nulla fare le verifiche. Un monitoraggio andrebbe fatto subito, questa \u00e8 l'emergenza numero uno. Finora su questo fronte non \u00e8 stato fatto nulla, non mi \u00e8 arrivata alcuna segnalazione in tal senso dalle scuole\". \"Invece - osserva ancora Giannelli - si pensa a prendere le impronte digitali ai presidi, una misura che coster\u00e0 100 milioni di euro e che potrebbero essere dedicati ad altro\".", "titolo_articolo": "Scuola: Salvini, vorrei reintrodurre il grembiule", "tags": []}