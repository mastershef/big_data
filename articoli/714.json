{"categoria": "Hi-tech", "sottotitolo": "Analisti, nel 2019 consegne globali a quota 130 milioni di unit\u00e0", "testo": "Entro la fine del prossimo anno, negli Stati Uniti le case in cui \u00e8 presente almeno uno smart speaker supereranno per numero quelle in cui ancora gli altoparlanti 'intelligenti' non sono entrati. Lo prevedono i ricercatori di Strategy Analytics, secondo cui nella seconda met\u00e0 del 2020 il tasso di penetrazione passer\u00e0 la soglia del 50%.\nStando agli analisti, entro il 2023 altri sette Paesi - ma non l'Italia - avranno smart speaker in oltre la met\u00e0 delle abitazioni. Sono Regno Unito, Irlanda, Canada, Corea del Sud, Australia, Germania e Francia. \"L'interazione vocale diventer\u00e0 uno stile di vita per la maggioranza della popolazione in molti Paesi importanti\", osserva l'analista David Watkins, secondo cui \"ci\u00f2 rappresenta nuove opportunit\u00e0 per i brand e le imprese per creare migliori relazioni con i clienti\".\nSempre in base alle previsioni, le consegne mondiali di smart speaker registreranno una crescita superiore al 50% nel corso del 2019, raggiungendo i 130 milioni di unit\u00e0. Entro il prossimo dicembre, saranno presenti in 115 milioni di case in Nord America, Europa occidentale e Cina. Considerando insieme gli altoparlanti e gli schermi 'smart', le consegne si attesteranno a 134 milioni di unit\u00e0 nel 2019, per arrivare a 280 milioni di dispositivi nel 2024.", "titolo_articolo": "Smart speaker,oltre 50% case Usa in 2020", "tags": ["automobilistica", "archiviato", "david watkins", "person"]}