{"categoria": "Arte ", "sottotitolo": "'La scienza prima della scienza', luoghi e idee in 200 opere", "testo": "L'utopia e la quotidianit\u00e0 raccontante con la sensibilit\u00e0 dell'arte, lungo l'asse di una vita dedicata alla sperimentazione e al sapere collettivo, in una mostra costruita intorno a dieci disegni del Codice Atlantico che fanno da filo conduttore ad un percorso che \u00e8 storia personale e di un'epoca. ''Leonardo da Vinci. La scienza prima della scienza'', ospitata dal 13 marzo al 30 giugno alle Scuderie del Quirinale - gi\u00e0 15 mila biglietti venduti -, non \u00e8 solo una mostra ma un vero e proprio percorso conoscitivo che, forte di oltre 200 opere, illustra tutti i temi di riflessione del genio toscano.\n''Con questa prestigiosa esposizione - ha detto Mario de Simoni, presidente e Ad di Ales Spa - l'Italia rende omaggio al genio di Leonardo, situato nel ricco contesto culturale del suo tempo. Il ricco numero di opere esposte, la loro importanza e l'accurato progetto scientifico, contribuiscono a rendere la mostra un appuntamento di grande rilievo nel fitto calendario delle celebrazioni per i 500 anni della morte del maestro toscano''. Come spiega Claudio Giorgione, curatore della mostra e del Museo nazionale Scienza e Tecnologia Leonardo Da Vinci di Milano - dove si concluder\u00e0 l'anno delle celebrazioni -, la mostra segue un percorso tematico e cronologico, mettendo in relazione Leonardo con i luoghi della sua vita, ''evidenziandone le relazioni con il pensiero dei suoi contemporanei. Questa esposizione - aggiunge - \u00e8 resa speciale dall'eccezionale integrazione tra i modelli della collezione storica del museo, i figli del Codice Atlantico della Biblioteca Ambrosiana e i preziosi prestiti concessi da prestigiose istituzioni italiane ed europee''. Nessun problema per i prestiti, sottolinea Giorgione.\nSi parte dunque da Firenze, la formazione toscana dove il giovane Leonardo incontra per la prima volta e ne rimane affascinato dalle macchine da cantiere del Duomo messe in opera da Filippo Brunelleschi decenni prima. In particolare a colpirlo \u00e8 la messa in opera della lanterna della cupola di Santa Maria del Fiore con l'enorme sfera di rame. E qui s'incontrano subito i primi due disegni del Codice (eseguiti tra il 1478 e il 1480), dove Leonardo descrive la gru. ''La grande innovazione di Leonardo - spiega Giorgione - \u00e8 proprio nel disegno, nel modo in cui viene rappresentata la macchina''. Spesso disegna un'opera anche senza nessuna finalit\u00e0 pratica, come la grande balestra, ma la sua capacit\u00e0 descrittiva trascende il senso stesso della realizzazione. Da Firenze si passa alla pi\u00f9 pratica Milano, dove si trovano i portelli originali della chiusa di San Marco del Naviglio, rimasti in uso fino al 1929. Ma si trova anche un telaio, elementi di vita quotidiana insomma accanto ai disegni della citt\u00e0 ideale, alle fantasmagoriche macchine da guerra, nello studio dei due mortai che lanciano proiettili esplosivi, nelle macchine volanti nate per stupire forse pi\u00f9 che veramente per volare, e poi l'argano cos\u00ec minuziosamente sezionato e descritto nel disegno del codice, la ruota dentata con le piccole macchine che sembrano automobile giocattolo. A molto serve anche lo studio dell'Antico, a cui \u00e8 dedicata la seconda sala della bella mostra, e poi le Citt\u00e0 ideali e le vie d'acqua, L'ingegno del fare, i Teatri di macchine.\nSorprendente la biblioteca di Leonardo, specchio delle sue curiosit\u00e0 che vanno dal libro di cucina (era probabilmente vegetariano perch\u00e8 disprezza chi mangia carne) fino alle favole di Esopo, in tutto addirittura 150 volumi purtroppo andati dispersi. Vengono poi L'arte della Guerra, le Macchine per il volo. A concludere una sezione dedicata al Mito di Leonardo, con la scoperta della sua produzione in epoca napoleonica, poi a partire dal 1881 la progressiva pubblicazione dei codici sempre in Francia, fino alla retorica fascista della mostra del 1939 quando viene celebrato definitivamente come Genio italico.", "titolo_articolo": "Leonardo alle Scuderie, utopia e quotidiano", "tags": ["arti (generico)", "archiviato", "claudio giorgione", "leonardo da vinci", "person"]}