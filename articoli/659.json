{"categoria": "Cultura & Spettacoli", "sottotitolo": "\"Io acrobata che cerca concretezza\". Album tra elettronica e rap", "testo": "Un acrobata in cerca di concretezza.\u00a0Daniele Silvestri, dopo il funambolismo del disco Acrobati uscito tre anni fa, torna, letteralmente, con \"La terra sotto i piedi\", titolo del nuovo lavoro in arrivo domani per Sony Music, fotografia di un percorso personale. \"Con Acrobati avevo voglia di guardare le cose un po' pi\u00f9 da lontano, ora non la penso diversamente ma avevo voglia di avvicinarmi. Sar\u00e0 anche l'et\u00e0... - scherza il cantautore romano che si \u00e8 divertito a tornare all'elettronica, tra rap e cantautorato -. In realt\u00e0 sono concetti complementari, in un momento in cui abbiamo sempre pi\u00f9 bisogno di concretezza, di certezze, in cui siamo alla ricerca di qualcosa che ti faccia capire cos'\u00e8 giusto e cosa sbagliato.\u00a0\u00a0\u00a0 E' un disco che racconta la difficolt\u00e0 di trovare un equilibrio\". Tra istinto e ricerca interiore, tra passioni e umanit\u00e0, nel nome di una libert\u00e0 che va reclamata senza compromessi.\u00a0\u00a0\u00a0 La terra sotto i piedi \u00e8 il nono album in studio di Silvestri e nei mesi scorsi alcuni dei 14 brani che lo compongono (tra speranza del cambiamento, identit\u00e0 ritrovata, critica sui social, mondo adolescenziale, riflessioni sull'amore), sono stati anticipati dalla pubblicazione di 45 giri tematici per genere e cifra stilistica, il \"Vol.1: Dance Pack\", il \"Vol.2: Rap Pack\" e il \"Vol.3: Love Pack\". \"Un esperimento, ma non so se possa essere considerata una strategia da far seguire anche ad altri. Pi\u00f9 che altro sentivo la necessit\u00e0 di raccontare meglio quello che c'\u00e8 dentro al disco.\u00a0\u00a0\u00a0 La pubblicazione, in qualche modo, mette un punto finale al progetto. Ormai credo che un album debba essere considerato una raccolta. E anche l'aspetto 'liquido' della musica di oggi non mi dispiace\", spiega Silvestri reduce dall'ultimo Festival di Sanremo dove ha presentato Argentovivo, con Rancore, portandosi a casa il Premio della Critica, il Premio della Stampa Radio-Tv-Web e il Premio per il Miglior Testo, e presentata ieri sul palco del Concertone del Primo Maggio a Roma.\u00a0\u00a0\u00a0 Tutti i brani, a partire dalla stessa Argentovivo, hanno un forte impatto cinematografico, per lui che mette in musica immagini e storie. \"Io mi sento a met\u00e0 strada tra teatro e cinema. Ho sempre lavorato senza sapere dove fosse il confine.\u00a0\u00a0\u00a0 Un film una volta finito \u00e8 quello, immutabile. Il teatro invece \u00e8 in perenne cambiamento. Il mio lavoro \u00e8 a met\u00e0, un disco \u00e8 qualcosa di immutabile, che diventa vivo e e si trasforma nella dimensione live\". Silvestri si \u00e8 anche regalato collaborazioni di lusso, con il sax di James Senese e la chitarra di Niccol\u00f2 Fabi in \"Rame\", e in pi\u00f9 occasioni il violino di Rodrigo D'Erasmo, i fiati di Enrico Gabrielli e la batteria di Fabio Rondanini. In autunno arriva il primo tour nei palasport che partir\u00e0 con due date da Roma il 25 e 26 ottobre. \"Ci sono voluti 50 anni di vita e 25 di carriera per trovare non tanto il coraggio, quanto la voglia di decidere di fare un tour nei palasport. Ho sempre amato gli spazi pi\u00f9 raccolti, o la magia dei teatri... e continuer\u00f2 a farlo. Ma ho anche sempre avuto voglia di cimentarmi con sfide diverse, e a quanto pare le nuove canzoni sembrano spingermi in questa direzione\", aveva detto tempo fa lui, con i piedi per terra e la testa rivolta sempre alle nuvole.(ANSA).", "titolo_articolo": "Daniele Silvestri, torno con \"La terra sotto i piedi\"", "tags": ["musica", "pop", "archiviato", "fabio rondanini", "enrico gabrielli", "rodrigo d'erasmo", "niccol\u00f2 fabi", "james senese", "daniele silvestri", "claudia fascia", "person", "ansa", "sony", "organization"]}