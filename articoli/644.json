{"categoria": "Speciali", "sottotitolo": "Acqua, luce e fibra ottica in una galleria interamente percorribile", "testo": "Con i suoi 80 milioni di finanziamento \u00e8 l'opera pubblica pi\u00f9 importante della ricostruzione dell'Aquila: un tunnel sotterraneo nel centro storico in cui far passare tutti i principali servizi per la citt\u00e0 ed il cittadino come acqua (con la separazione delle acque bianche dalle acque nere), luce, comunicazioni, fibra ottica. Una galleria di sottoservizi percorribile dai tecnici che non dovranno pi\u00f9 bucare la pavimentazione quando in futuro dovranno riparare un guasto o fare una manutenzione. Inoltre tutti i cavi saranno interrati. La difficolt\u00e0 \u00e8 realizzare tutto ci\u00f2 nel pieno di un centro storico, in un dedalo di strade strette e palazzi vincolati dalla Soprintendenza dei Beni Culturali.\n\u00a0 \u00a0Lo smart tunnel occupa praticamente tutto il centro storico, 17 km il primo lotto. Ci sono altri 4 lotti gi\u00e0 appaltati. Il soggetto attuatore \u00e8 la Gran Sasso Acqua. Per far passare la galleria di deve scavare per circa 4 metri sotto al livello stradale. Secondo il cronoprogramma i lavori finiranno nel 2017-2018 \"in linea con il recupero del centro storico della citt\u00e0\", spiega all'ANSA l'assessore alla Ricostruzione Pietro Di Stefano. Alla fine dei lavori dello smart tunnel si realizzer\u00e0 una pavimentazione di pregio che gi\u00e0 viene pensata dal Comune e dalla Soprintendenza e sar\u00e0 come \"dare lo smalto\" dopo i grandi lavori, spiega l'assessore.\n\u00a0 \u00a0\nIl tunnel \u00e8 quasi interamente percorribile ed ispezionabile, eccetto nei punti pi\u00f9 stretti delle strade e dove sono stati o verranno trovati dei reperti archeologici, come i resti della citt\u00e0 rinascimentale o medievale: in questi tratti vengono collocate delle polifore per poi riprendere il percorso con il tunnel ispezionabile. E' proprio a causa di reperti trovati e dalle difficolt\u00e0 dovute ad un lavoro inedito, ovvero realizzare questo tipo di galleria in una citt\u00e0 storica, che all'inizio i lavori hanno subito dei rallentamenti.\n\u00a0 \u00a0\"Questo smart tunnel rivoluziona tutto il sistema di servizi che prima la citt\u00e0 aveva, a partire dalla rete idrica, fognaria, la separazione delle acque nere dalle bianche, la fibra ottica; e poi \u00e8 anche un sistema aperto, di ultima generazione, implementabile in futuro con i nuovi servizi che verranno offerti. Pensiamo ad una citt\u00e0 antica in cui la fibra ottica entrer\u00e0 nei palazzi, pensiamo al valore aggiunto che questo potr\u00e0 avere. E' una grande sfida rifare una citt\u00e0 e al contempo fare un'opera come questa, scavando 4 metri sotto terra anche nelle vie strette\".\u00a0 \u00a0La ricostruzione ha anche un'impronta 'green'. \"Nel centro storico - spiega l'assessore - i vincoli architettonici non permettono pannelli fotovoltaici o altro che avrebbe un alto impatto, ma al di fuori del centro \u00e8 quello che stiamo facendo: \u00e8 previsto nel regolamento edilizio, ogni intervento prevede la possibilit\u00e0 di energie rinnovabili\".\u00a0 \u00a0Anche l'Universit\u00e0 e i Poli tecnologici dell'Aquila verranno collegati attraverso queste reti del tunnel. La fibra veloce dovr\u00e0 entrare direttamente nelle case e per questo \u00e8 previsto un contributo gi\u00e0 nella ricostruzione. Il progetto, spiega Di Stefano, \u00e8 far tornare L'Aquila \"citt\u00e0 dei giovani, con le piazze e i vicoli animati da universitari che potranno anche avere questi servizi di ultima generazione in un centro storico tutto wi-fi libero. L'Aquila deve rinascere da l\u00ec\".\u00a0\n\u00a0 \u00a0Lo smart tunnel sta destando interesse in Italia e all'estero. Molti esperti \"vengono all'Aquila - conclude Di Stefano - per capire come \u00e8 possibile realizzare un'opera cos\u00ec, quali accortezze e quali complessit\u00e0 nello scavare nel sottosuolo di una citt\u00e0 fondata nel 1200\".", "titolo_articolo": "L'Aquila, 'smart tunnel' nel centro storico per i servizi al cittadino", "tags": []}