{"categoria": "Giffoni 2017", "sottotitolo": "", "testo": "Selezionare quattro artisti campani e quattro nazionali da inserire nel programma ufficiale dei concerti che saranno parte integrante della 48esima edizione del Giffoni Film Festival, in programma dal 20 al 28 Luglio a Giffoni Valle Piana (Salerno): \u00e8 questo l'obiettivo del GiffoniRapContest, una vera e propria RapCall, la prima del genere in Italia. Giffoni Experience torna cos\u00ec a dedicare al suo pubblico live emozionanti, coinvolgendo i migliori nomi del panorama musicale italiano grazie anche alla partnership siglata con Radio105.  Il contest avr\u00e0 come selezionatori musicali Max Brigante (Radio 105) e Don Joe (tra i pi\u00f9 importanti produttori e Dj in Italia). La RapCall \u00e8 rivolta esclusivamente ai musicisti e cantanti di estrazione Urban, Rap e Trap, di et\u00e0 compresa tra i 18 e i 40 anni, che possono proporsi sia in formazione che da solisti.  L'invio delle candidature potr\u00e0 avvenire da oggi fino alla mezzanotte del 15 giugno. Il 25 giugno verranno annunciati i nomi degli artisti selezionati che si sfideranno durante il Giffoni Music Concept. A giudicarli una commissione composta da professionisti del settore, giornalisti e i partecipanti alla Masterclass Music 2018. Premio per il vincitore: il supporto al suo progetto discografico con la pubblicazione di un singolo in digitale con la produzione di Don Joe, l'ufficio stampa di MN Italia, e un passaggio radiofonico su Radio 105 nella trasmissione 105 Mi Casa di Max Brigante. Per iscriversi al contest \u00e8 necessario inviare una email con oggetto nome della band + RapCall a musica@giffonifilmfestival.it con una breve descrizione del progetto, un brano tramite mp3 o un link (youtube, spotify, soundcloud, bandcamp), due numeri di telefono, scheda tecnica, due fotografie.In collaborazione con:\r\n\t\t\t\t\tGiffoni Film Festival", "titolo_articolo": "Musica: Gff lancia contest per artisti rap", "tags": []}