{"categoria": "NULL", "sottotitolo": "In corso il restauro dei due manoscritti in un Istituto a Roma ", "testo": "Un luogo dove i libri antichi e preziosi riprendono vita. Un luogo di cura e di prevenzione per manoscritti e pubblicazioni storiche. E\u2019 l\u2019Istituto Centrale per il Restauro e la Conservazione del Patrimonio Archivistico e Librario (Icrcpal), che ha sede a Roma, che quest\u2019anno compie ottant\u2019anni di vita.  I ricercatori dell\u2019Istituto si prendono cura di opere d\u2019arte fra ricerche chimiche e biologiche; fra i tanti materiali costruiti negli anni e fra i restauri. Al momento, fra opere le pi\u00f9 prestigiose, sono alla loro attenzione due manoscritti: il \u2018Codice sul volo degli uccelli\u2019 di Leonardo da Vinci e un libro sacro della chiesa siriaca-cattolica del XV-XVI secolo sottratto alla violenza distruttiva dell\u2019Isis nel Kurdistan iracheno.  L\u2019esperienza dell\u2019Icrcpal, istituto del Ministero dei Beni Culturali, \u00e8 unica in Italia e in Europa. E\u2019 punto di riferimento internazionale degli esperti del settore per l\u2019alta specializzazione raggiunta. Lavora con istituti di ricerca nazionali ed all\u2019estero.  E\u2019 sede di un corso di Laurea Magistrale in Restauratore di beni culturali. Nel Museo dell\u2019Istituto, anch\u2019esso ottantenne, \u00e8 possibile toccare i materiali al centro dell\u2019attivit\u00e0 dei ricercatori, papiro, carta, pergamena, cuoio, legno. E la Biblioteca \u2013 aperta solo per gli addetti ai lavori \u2013 conta migliaia di volumi e documenti.", "titolo_articolo": "Nuova vita per il Codice Da Vinci", "tags": []}