{"categoria": "Tecnologia", "sottotitolo": "", "testo": "Il 28 giugno a Roma si terr\u00e0 la premiazione della seconda edizione di CyberChallenge.IT, il programma che seleziona i migliori talenti informatici del paese tra i 16 e i 22 anni organizzato per il secondo anno consecutivo dal Laboratorio Nazionale di Cybersecurity del CINI.\nLa premiazione si terr\u00e0 presso il museo di Arte Classica della Sapienza di Roma alla presenza del Rettore dell\u2019Universit\u00e0 Sapienza, dei vertici del DIS, Dipartimento delle informazioni per la sicurezza della Repubblica, e del Cioc, il Centro Interforze Operazioni Cibernetiche della Difesa. Ad essere premiati saranno i giovani cyberdefender che avranno ottenuto i migliori risultati nelle prove a squadre del giorno precedente, mercoled\u00ec 27 giugno.\nLa competizione prevede una serie di giochi informatici di gruppo noti come \u201ccapture the flag\u201d, in cui i partecipanti dovranno difendersi e attaccare a loro volta gli avversari. I \u201ccyberdefender\u201d degli otto team partecipanti sono frutto della selezione svolta da altrettante universit\u00e0 italiane su 1900 candidati, e si affronteranno per tutto il giorno sotto la guida dei loro tutor. Ogni universit\u00e0 \u00e8 presente a Roma con 20 dei suoi studenti migliori per un totale di 160 partecipanti.", "titolo_articolo": "Cyberchallenge, sfida tra studenti-hacker", "tags": []}