{"categoria": "Economia", "sottotitolo": "Di Maio, presto consorzio. Atlantia? Non c'\u00e8 se non vedo carte", "testo": "Il nuovo termine indicato a Fs per presentare l'offerta vincolante per Alitalia \u00e8 stato prorogato al 15 giugno. Lo si legge in una nota del Mise. \"Dopo aver ricevuto oggi, da parte dei commissari straordinari di Alitalia, la comunicazione di richiesta di proroga del termine per la presentazione di un'offerta definitiva e vincolante per Alitalia da parte di Fs, il Ministro Luigi Di Maio ha autorizzato la proroga di tale termine al 15 giugno 2019, auspicando tuttavia che l'indicazione della composizione definitiva del consorzio acquirente possa pervenire nel minor tempo possibile\".\nQuanto ad Atlantia, che al momento sembrerebbe fuori dalla partita, \"finch\u00e9 non leggo le carte, cio\u00e8 finch\u00e9 non inviano i soggetti interessati una richiesta formale - ha chiarito Di Maio - per me non sono a bordo. Poi leggeremo le carte. La situazione \u00e8 complessa\".\nIn mattinata anche il ministro dei Trasporti Danilo Toninelli era intervenuto sull'eventuale ruolo di Atlantia, assicurando che non \u00e8 cambiato l'atteggiamento del Movimento nei confronti della holding dei Benetton: nessuno scambio, quindi, tra un potenziale ingresso in Alitalia e le vicende legate al crollo del Ponte Morandi.", "titolo_articolo": "Proroga a 15 giugno per offerte Alitalia", "tags": ["musica", "archiviato", "luigi di maio", "person", "ferrovie dello stato", "alitalia", "atlantia", "organization"]}