{"categoria": "Asia", "sottotitolo": "Tre giorni di elaborate cerimonie a Bangkok", "testo": "(ANSA) - BANGKOK, 3 MAG - E' tutto pronto a Bangkok per la\nformale incoronazione di re Vajiralongkorn, succeduto al padre\nBhumibol nel 2016. Da domani, tre giorni di elaborate cerimonie\nsi terranno nella capitale, alla presenza di leader stranieri e\ndecine di migliaia di thailandesi lungo le strade e il fiume che\nattraversa la metropoli. Vajiralongkorn (66 anni) \u00e8 il decimo\nsovrano della dinastia Chakri. Solo pochi giorni fa, Rama X ha\nufficializzato il suo matrimonio con Suthida Na Ayutthaya, un'ex\nassistente di volo della Thai Airways da pochi anni promossa a\nresponsabile del suo servizio di sicurezza, con tanto di gradi\ndi generale. La nuova regina (41 anni) \u00e8 la quarta moglie del\nsovrano, che risiede per gran parte dell'anno in una villa in\nGermania. Vajiralongkorn non gode della devozione popolare che\nera propria del padre, sul trono per sette decenni. Da quando \u00e8\nsul trono, ha anche dato il via a un processo di\ncentralizzazione di poteri attorno alla figura del monarca, per\nquanto ufficialmente sia al di sopra della politica.", "titolo_articolo": "Thailandia: domani incoronazione re Rama", "tags": ["case reali", "archiviato", "rama x", "bhumibol", "vajiralongkorn", "person"]}