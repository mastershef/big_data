{"categoria": "PMI", "sottotitolo": "Excelsior Unioncamere, vince industria, in calo servizi", "testo": "(ANSA) - ROMA, 12 APR - Nel mese di aprile sono circa 415mila\nle entrate programmate dalle imprese ed oltre 1,3 milioni se si\nosserva il trimestre aprile-giugno 2019. Sono le indicazioni che\nemergono dal Bollettino mensile del Sistema informativo\nExcelsior, realizzato da Unioncamere e Anpal.\u00a0\u00a0\u00a0\n\t\t\t\t Ad aprile si conferma la tendenza a una crescita congiunturale\ndei contratti, in particolare nel comparto dei servizi\nturistici, incoraggiato nelle previsioni degli operatori dai\nnumerosi \"ponti\" offerti dalle festivit\u00e0 presenti nel mese. In\nchiave tendenziale si registra, per\u00f2, una generale lieve\nflessione rispetto ad aprile del 2018. Nonostante le incertezze\nsui mercati internazionali che condizionano il made in Italy,\npesando quindi in particolare del settore alimentare (tra aprile\n2018 e aprile 2019: -6,1%), si registra una crescita delle\nentrate programmate nell'industria (+3,2% su base annua, pari a\n3.550 contratti in pi\u00f9): sono le industrie della moda, con la\nmetallurgia e la meccatronica a caratterizzare il saldo positivo\ndel settore. \n(ANSA).", "titolo_articolo": "Lavoro: ad aprile circa 415mila posti", "tags": ["economia; affari e finanza", "commercio estero", "archiviato", "unioncamere", "organization"]}