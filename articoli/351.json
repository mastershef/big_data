{"categoria": "Libri ", "sottotitolo": "Il 30/4 chiudono iscrizioni alla IX edizione del torneo di GeMS", "testo": "(ANSA) - ROMA, 24 APR - Un concorso ad alta competizione\nletteraria, ma soprattutto una vera e propria \"palestra di\nscrittura\": si chiuderanno il 30 aprile le iscrizioni per\npartecipare a IoScrittore, il torneo letterario online gratuito\npromosso dal Gruppo editoriale Mauri Spagnol e giunto alla nona\nedizione. L'obiettivo del torneo \u00e8 trovare nuove voci e\ninserirle nel panorama letterario attuale: un progetto di\nscouting editoriale che mette in contatto aspiranti autori con\nprofessionisti dell'editoria e che ha gi\u00e0 trovato nomi\ninteressanti. IoScrittore premia ogni anno 10 opere con la\npubblicazione in e-book e cartaceo on demand. Inoltre, almeno\nuno dei partecipanti viene pubblicato in cartaceo da una delle\ncase editrici di GeMS (Guanda, Longanesi, Garzanti, Bollati\nBoringhieri, Chiarelettere, Corbaccio, Nord, Ponte alle Grazie,\nSalani, TEA, Tre60). Basti pensare a Ilaria Tuti, scoperta da\nLonganesi durante l'edizione 2017, che \u00e8 stata l'esordiente pi\u00f9\nletta in Italia nel 2018. Circa 2200 sono stati gli iscritti sul\nsito di IoScrittore nel 2018, a testimonianza dell'efficacia di\nuna formula inedita che vede i partecipanti impegnati nella\nduplice veste di scrittori e di lettori: ogni candidato infatti\nlegge le opere degli altri autori e riceve a sua volta giudizi\nutili per migliorare la qualit\u00e0 del proprio lavoro.", "titolo_articolo": "IoScrittore, la palestra del talento", "tags": ["editoria", "letteratura", "archiviato", "ilaria tuti", "person", "mauri spagnol", "garzanti", "roma", "organization"]}