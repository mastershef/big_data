{"categoria": "Cronaca", "sottotitolo": "\"In Italia nessuna prevenzione, solo emergenza. La citt\u00e0? E' ferma\"", "testo": "Il terremoto dell'Aquila \u00e8 stata \"un'occasione persa\" visto che in Italia, dove \"abbiamo una grandissima Protezione civile, si continuano a spendere 3 miliardi l'anno per i danni dei terremoti ma non si investe nella prevenzione, che sarebbe un modello di sviluppo\": a dirlo, in un'intervista all'ANSA in occasione del decennale del sisma, \u00e8 Massimo Cialente, il 'sindaco del terremoto' che, insieme alla giornalista Antonella Calcagni ha scritto un libro dal titolo \"L'Aquila 2009, una lezione mancata\", edito da Castelvecchi.\n\u00a0 \u00a0Manca ancora una legge quadro sui terremoti, afferma l'ex sindaco, \"che indichi cosa fare nell'emergenza e quando si passa alla fase successiva. Ed \u00e8 poi indispensabile un'unica legge per la ricostruzione: nel 2017 si sono persi mesi per capire se ricostruire con la legge del 2009 o con la nuova\".\u00a0\n\nCialente: L'Aquila una lezione mancata\n\n\n// <![CDATA[\nvar w = $('.resp-iframe').width();var h = parseInt(((w / 16) * 9));$('.resp-iframe').height(h);\n// ]]>\n\n\u00a0 \u00a0In Italia non si individua cosa ha funzionato e cosa no, all'Aquila come nel Friuli, perch\u00e9 \"non c'\u00e8 la maturit\u00e0 politica - prosegue Cialente -. E poi il terremoto dell'Aquila \u00e8 avvenuto in una fase di scontro assoluto: il governo e tutto ci\u00f2 che era filogovernativo dicevano che qui tutto andava bene. Chi era contro Berlusconi diceva che tutto era sbagliato. Come quando le curve accecate dal tifo non guardano la partita\".\n\u00a0 \u00a0Che ricordo ha Cialente del terremoto? \"Ricordo lo sciame sismico durato mesi, i giorni di angoscia prima del terremoto. Poi il la scossa. Aprii la porta e vidi il centro: era un fungo atomico di polvere. Mia suocera dice che gridai ripetutamente: L'Aquila \u00e8 finita\".\n\u00a0 \u00a0Il momento pi\u00f9 difficile di questi 10 anni, per l'ex primo cittadino, fu quando Berlusconi firm\u00f2 un'ordinanza con la quale veniva trasferito a Pescara, Chieti, Teramo, Avezzano tutto ci\u00f2 che non fossero uffici comunali e scuole: reparti ospedalieri, centri di ricerca ma anche il personale. La citt\u00e0 sarebbe morta. Stavo chiamando gli aquilani alla rivolta: fu uno scontro durissimo con Berlusconi. Riuscii di notte a svegliare il premier, attraverso Gianni Letta, e a far cancellare l'ordinanza\". Il giorno pi\u00f9 bello invece, racconta Cialente, \"fu quando venne inaugurata la Fontana delle 99 Cannelle: l'acqua cominci\u00f2 ad uscire, fu una musica e il primo segno che tornava qualcosa\".\u00a0\u00a0\nenrica.dibattista@ansa.it", "titolo_articolo": "Cialente: \"L'Aquila 2009, una lezione mancata per il Paese\"", "tags": ["terremoto", "salute", "archiviato", "gianni letta", "antonella calcagni", "massimo cialente", "silvio berlusconi", "person"]}