{"categoria": "Arte ", "sottotitolo": "Parata giganti in centro con cavalieri alti sei metri", "testo": "(ANSA) - FIRENZE, 3 MAG - Tre giganteschi cavalieri,\nmarionette altre sei metri realizzate dall'artista francese\nL\u00e9onard Martin, in sfilata per il centro storico di Firenze.\u00a0\u00a0\u00a0\n\t\t\t\tAccadr\u00e0 sabato 4 maggio per la 'Parata dei giganti', ispirata a\nopere del Rinascimento tra cui La battaglia di San Romano,\ntrittico di Paolo Uccello, che apre l'edizione 2019 de 'La\nFrancia in scena', stagione artistica dell'Institut francais\nItalia e dell'Ambasciata di Francia in Italia. A partire dalle\n15, i tre cavalieri, mossi da un carrello e da due aste,\nprocederanno da piazza Ognissanti in lungarno Vespucci, via di\nMelegnano, borgo Ognissanti, piazza Goldoni, ancora lungarno\nVespucci per fare ritorno poi a piazza Ognissanti.\u00a0\u00a0\u00a0\n\t\t\t\t   Firenze, si spiega, \u00e8 stata scelta non solo perch\u00e9 ospita\nl'Institut Francais pi\u00f9 antico al mondo, ma perch\u00e9 conserva agli\nUffizi uno dei tre quadri della Battaglia di San Romano (le\naltre due parti sono conservate alla National Gallery di Londra\ne al Louvre di Parigi). La performance, che richiama la\ntradizione carnascialesca francese e quella delle processioni\nreligiose in Italia, vuole essere un grande evento festoso in\ncui saranno coinvolti i cittadini, comparse e i musicisti del\ngruppo degli Sbandieratori Citt\u00e0 di Firenze. Sar\u00e0 inoltre\nfilmata e si trasformer\u00e0 in una videoinstallazione - divisa in\ntre schermi, a richiamo dei tre pannelli pittorici - che verr\u00e0\npresentata in un progetto espositivo a Villa Medici a Roma e al\nPalais de Tokyo a Parigi in occasione della mostra di Audi\ntalents dal titolo Alternative R\u00e9alit\u00e9, nel giugno 2019. \n\"Quello che mi interessa - afferma L\u00e9onard Martin - \u00e8 trattare\nun soggetto colto con un mezzo di espressione popolare. Creare\nun contrasto, un anacronismo. Guardare un quadro del\nQuattrocento non con gli occhi dell'uomo rinascimentale, ma con\nlo sguardo di oggi, come se il tempo non fosse passato, come se\nfosse sempre presente. Non pensare il dipinto come nel momento\nin cui \u00e8 stato realizzato ma reinterpretarlo in chiave\ncontemporanea e multidisciplinare\".", "titolo_articolo": "Marionette giganti di scena a Firenze", "tags": ["pittura", "biblioteche; musei", "musica", "archiviato", "paolo uccello", "l\u00e9onard martin", "person", "sbandieratori citt\u00e0", "organization"]}