{"categoria": "NULL", "sottotitolo": "Nel primo di tre giorni di cerimonie che si terranno a Bangkok", "testo": "(ANSA) - ROMA, 4 MAG - E' stato incoronato questa mattina a\nBangkok il re della Thailandia, il 66enne Maha Vajiralongkorn,\nsucceduto al padre Bhumibol Adulyadej nel 2016: l'incoronazione\ndel re, conosciuto come Rama X, \u00e8 avvenuta nel primo di tre\ngiorni di elaborate cerimonie che si terranno nella capitale,\nalla presenza di leader stranieri e decine di migliaia di\nthailandesi lungo le strade e il fiume che attraversa la\nmetropoli.\u00a0\u00a0\u00a0\n\t\t\t\t   La corona - tempestata di diamanti e del peso di 7,3 kg - gli\n\u00e8 stata consegnata dal capo bramino, un prete induista che ha\nsvolto un ruolo guida nella cerimonia buddista-induista di oggi.\u00a0\u00a0\u00a0\n\t\t\t\t   Solo pochi giorni fa, Rama X ha ufficializzato il suo\nmatrimonio con Suthida Na Ayutthaya, un'ex assistente di volo\ndella Thai Airways da pochi anni promossa a responsabile del suo\nservizio di sicurezza. La nuova regina (41 anni) \u00e8 la quarta\nmoglie del sovrano, che risiede per gran parte dell'anno in una\nvilla in Germania.", "titolo_articolo": "Thailandia: incoronato re Vajiralongkorn", "tags": ["religioni; fedi", "case reali", "cerimonie", "archiviato", "bhumibol adulyadej", "maha vajiralongkorn", "person"]}