{"categoria": "Cinema ", "sottotitolo": "Appuntamento al teatro Romano il 28 maggio", "testo": "(ANSA) - VERONA, 3 MAG - Sar\u00e0 il regista/musicista Emir\nKusturica ad aprire il 28 maggio al Teatro Romano di Verona il\nFestival della Bellezza quest'anno dedicata al tema \"L'Anima e\nle Forme\". L'estro poetico dell'anima underground \u00e8 il titolo\ndell' incontro con uno dei pi\u00f9 originali e celebrati registi\ndella storia del cinema europeo, autore di opere surreali e\ngrottesche con graffianti spunti satirici e memorabili colonne\nsonore, premiate con la Palma d'oro a Cannes e il Leone d'oro\nalla Mostra del cinema di Venezia. Racconti e riflessioni si\nintrecciano alle proiezioni di sequenze tratte da alcuni dei\nsuoi capolavori, dal tenero amarcord di Ti ricordi di Dolly\nBell? (1981) alla sinfonia tragica de Il tempo dei gitani\n(1989), dal potente affresco corale di mezzo secolo di storia\njugoslava, Underground (1995), manifesto della fantasia caotica\ne debordante di Kusturica, all'apolitico, stravagante e\ncatartico Gatto nero gatto bianco (1998), fino al recente On the\nMilky Road (2016).", "titolo_articolo": "Kusturica apre Festival Bellezza Verona", "tags": ["festival cinema", "musica", "archiviato", "dolly bell", "emir kusturica", "person"]}