{"categoria": "Speciali", "sottotitolo": "Il ministro della Cultura: 'Due terzi del tetto andati in fumo' ", "testo": "Spento il rogo che ha devastato Notre-Dame, a Parigi, \u00e8 il momento della solidariet\u00e0, ma anche delle polemiche sui soccorsi giunti in ritardo e sui lavori di restauro da cui sarebbe scaturito l'incendio. Ingenti i danni: la volta della navata centrale \u00e8 crollata, salve invece le torri e le opere d'arte, che saranno trasferite al Louvre. Ore 18:20, scatta il primo allarme a Notre-Dame, nelle strutture della cattedrale si insinua gi\u00e0 il fuoco. C'\u00e8 preoccupazione, arriva il sopralluogo per sgomberare il campo dai dubbi. Niente di anomalo, il responso. Trascorrono altri minuti e, alle 18:43, arriva la seconda allerta, con le fiamme che hanno gi\u00e0 raggiunto la struttura. Remy Heitz, il procuratore di Parigi, sta passando al setaccio quei 23, fatali minuti, in cui si \u00e8 deciso di non agire. E durante i quali, per fortuna, il principio di cautela ha spinto i responsabili della cattedrale ad evacuare la navata piena di fedeli. Il fuoco \u00e8 spento, Notre-Dame ha tremato ma \u00e8 ancora in piedi, salvata sul filo dei minuti, fra i 15 e i 30 precisa il sottosegretario all'Interno, Laurent Nunez. La struttura ha tenuto ma le prime immagini all'interno sono impressionanti, con la navata centrale in buona parte a cielo aperto per il crollo del tetto e della volta. Una struttura medievale in legno di valore inestimabile: \"Ci vorranno decenni\" dice qualcuno, \"dovrebbe essere ricostruita per le Olimpiadi del 2024\", replica in queste ore ancora molto confuse la sindaca Anne Hidalgo.\"Ricostruiremo Notre-Dame entro 5 anni, ancora pi\u00f9 bella. Ce la possiamo fare\": lo ha detto, nel suo discorso ai francesi, il presidente della Repubblica Emmanuel Macron.Intanto, \u00e8 partita la gara alla solidariet\u00e0, miliardari come Pinault (con 100 milioni di euro) e Arnault, seguiti da Bettencourt e da imprese come Total, hanno totalizzato oltre 700 milioni in poche ore. Ma si muovono anche istituzioni pubbliche, enti, universit\u00e0, che offrono il savoir-faire dei loro esperti e il background dei tecnici. La sindaca Hidalgo ha invocato addirittura una conferenza mondiale dei donatori, l'Unesco ha offerto la sua perizia in tema di monumenti danneggiati.\n\n\n\u00a0\n\u00a0Guarda le fotoNotre-Dame ferita ma in piedi\n\nPapa Francesco e il presidente francese si sono parlati nel pomeriggio in una conversazione telefonica.\u00a0\"Durante questo scambio - ha affermato il portavoce vaticano Gisotti -, il Santo Padre ha espresso la sua solidariet\u00e0 al popolo francese\".\nNotre-Dame\u00a0il giorno dopo: la cattedrale di Parigi, capolavoro gotico e patrimonio dell'umanit\u00e0, \u00e8 stata divorata dal maxi incendio,\u00a0ma la sua struttura, la facciata e i tesori che custodisce sono stati salvati. La sua guglia, uno dei simboli della capitale francese, \u00e8 crollata dopo essere stata preda per pi\u00f9 di un'ora delle fiamme.\nL'incendio \u00e8 spento, ma la stabilit\u00e0 della cattedrale e la profondit\u00e0 strutturale del danno sono ancora incerti. La volta della navata centrale \u00e8 crollata in alcune sezioni e sul transetto, dove poggiava la guglia: \u00e8 quanto si \u00e8 visto nelle prime immagini riprese dall'interno della cattedrale nella notte dai vigili del fuoco con i rilievi in marmo apparsi bruniti dal fumo e in fondo all'abside la croce dell'Altare maggiore con a terra pezzi di legno fumante.\nIl procuratore di Parigi R\u00e9my Heitz ha spiegato che \"c'\u00e8 stata una prima allerta alle ore 18:20, seguita da un sopralluogo per sedare i dubbi\", durante il quale per\u00f2 non \u00e8 stato riscontrato nulla di anomalo. Heitz ha aggiunto che c'\u00e8 stata poi una \"seconda allerta alle 18:43. A quel punto, il fuoco \u00e8 stato riscontrato al livello della struttura. Nel frattempo - ha concluso - la chiesa era stata evacuata perch\u00e9 una messa era cominciata poco prima\". \"Nulla indica un atto doloso\", ha spiegato il procuratore di Parigi tornando a privilegiare l'ipotesi dell'incidente.\nPiangono i parigini, si ferma la politica, come ha voluto Macron che, in preda alla commozione, ha dato il primo segnale di riscossa: \"La ricostruiremo tutti insieme\".\nIl restauro della cattedrale di Notre-Dame de Paris\u00a0\"durer\u00e0 mesi e anni\",\u00a0ha detto il ministro francese della Cultura, Franck Riester, spiegando che \u00e8 ancora \"troppo presto\" per valutare la durata precisa della ristrutturazione. \"In ogni caso - ha detto ai microfoni di France Info - ci vorr\u00e0 tanto tempo e bilanci molto importanti\". Riester ha precisato che \"i due terzi del tetto sono andati in fumo\" e che la \"guglia \u00e8 crollata all'interno della cattedrale, creando un buco nella volta\", anche \"una parte delle vetrate\" \u00e8 andata \"distrutta\".\n\n\n\u00a0\n\u00a0Guarda le fotoNotre-Dame in fiamme, il giorno dopo lo spaventoso incendio\n\nLe opere d'arte di Notre-Dame verranno trasferite al Louvre dopo il rogo che ha devastato la cattedrale di Parigi.\u00a0\nNessuno dimenticher\u00e0 questo 15 aprile, primo giorno delle celebrazioni della settimana Santa. Non lo dimenticheranno i tanti parigini che sono usciti di casa e hanno raggiunto sul parapetto della Senna, a sud dell'Ile-de-la-Cit\u00e9, i turisti allontanati dalla spianata della cattedrale subito dopo le 18:50, quando le fiamme hanno cominciato a divampare su un'impalcatura. I lavori di ristrutturazione, un cantiere gigantesco, erano cominciati da pochi giorni.\nIn particolare era da ristrutturare e rinforzare il tetto della cattedrale, quello che - sotto la violenza delle fiamme e il peso della guglia - \u00e8 crollato e adesso tutti sono con il fiato sospeso per capire se anche la preziosa volta che sovrasta la navata centrale \u00e8 stata distrutta. Non ci sono feriti tra i fedeli o i turisti, l'unico in gravi condizioni \u00e8 un pompiere, uno dei 500 intervenuti con ingenti mezzi per tentare di domare le fiamme che continuavano ad avanzare inesorabili. Non si sono visti Canadair, perch\u00e9 lanciare bombe d'acqua dall'alto avrebbe potuto causare danni se possibile peggiori. Il rettore ha aggiunto che reliquie preziose come \"la corona di spine\" di Cristo - stando alla tradizione - \u00e8 intatta.\nLe\u00a0immagini\u00a0fanno il giro del mondo\n\n\n\u00a0\n\u00a0Guarda le fotoParigi, vasto incendio a Notre-Dame\n\nFra le prime reazioni, gi\u00e0 serpeggiano le polemiche sulla mancanza di adeguati ed efficaci automatismi antincendio, vista anche l'ampiezza del cantiere. A Parigi in particolare, le ultime settimane sono state punteggiate da incendi di palazzi a ripetizione, con numerose vittime, compresi i pompieri. La Procura della capitale ha aperto un'inchiesta per disastro colposo. \"Notre-Dame di Parigi in preda alle fiamme. Emozione di tutta una nazione. Pensiero per tutti i cattolici e per tutti i francesi. Come tutti i nostri compatrioti, stasera sono triste di veder bruciare questa parte di noi\", ha twittato Macron subito dopo la decisione di non andare in onda per annunciare le attesissime riforme che - nelle intenzioni dell'Eliseo - dovrebbero mettere fine alla rivolta sociale dei gilet gialli, in corso da 5 mesi.\nIn serata, il presidente accompagnato dalla moglie Brigitte ha parlato, con la voce rotta dall'emozione, davanti alle fiamme che - bench\u00e9 pi\u00f9 deboli - ancora ardono all'interno della cattedrale: \"Abbiamo evitato il peggio grazie al coraggio dei pompieri, abbiamo salvato la struttura, la facciata\". Poi ha concluso: \"La ricostruiremo, tutti insieme. E' quello che i francesi si aspettano, che la nostra storia merita\". Il simbolo di Parigi, il monumento storico pi\u00f9 visitato d'Europa, \u00e8 andato in cenere. I parigini sono usciti di casa e si sono avviati a piedi, seguendo la nube nera, verso le preziose guglie che si stagliavano verso il cielo e che oggi sono crollate in macerie.\nQualcuno si \u00e8 abbracciato, altri hanno intonato canti e preghiere per quel simbolo della storia e della tradizione che sparisce in pochi minuti, forse per negligenza, forse per fatalit\u00e0. Qualche accento polemico da Donald Trump, che nel suo messaggio ha parlato di necessit\u00e0 di \"agire rapidamente\", mentre solidariet\u00e0 e partecipazione al dolore sono arrivate da tutto il mondo, dall'Italia alla Germania.\nL'Isis, ha invece reso noto il Site, ha salutato il colpo \"al cuore dei crociati\". Le autorit\u00e0 religiose della citt\u00e0, in questo inizio di Settimana Santa, hanno invitato fin dalla serata i fedeli a pregare e a recarsi nell'altra cattedrale, Saint-Sulpice.\nNotre-Dame, ferita a morte, stretta da ogni lato dalle mostruose gabbie delle impalcature in fiamme, ha vissuto le sue ultime ore.\n\u00a0\n\n\n\u00a0\n\u00a0Guarda le fotoIl crollo della guglia della cattedrale", "titolo_articolo": "Notre-Dame divorata dall'incendio. Polemica sulla sicurezza. Macron: ricostruiremo in 5 anni ", "tags": ["incendio", "religioni; fedi", "condizioni mediche", "archiviato", "donald trump", "r\u00e9my heitz", "emmanuel macron", "alessandro gisotti", "ges\u00f9", "francesco", "brigitte", "isis", "person", "pinault", "eliseo", "organization"]}