{"categoria": "NULL", "sottotitolo": "Il lavoro diventa sempre pi\u00c3\u00b9 agile con lo smartoworking che cresce in Italia, dove oramai il 56% delle grandi ... ", "testo": "Il lavoro diventa sempre pi\u00f9 agile con lo smartoworking che cresce in Italia, dove oramai il 56% delle grandi aziende e l'8% delle Pmi prevede nella propria organizzazione forme strutturate di flessibilit\u00e0 di orario e luogo di lavoro per i dipendenti (dati dell'Osservatorio Smartworking del Politecnico di Milano). A consentire questa rivoluzione sono le tecnologie che permettono di gestire il lavoro anche da remoto; ma quando si attua un progetto di smartworking c'\u00e8 un'area che spesso viene trascurata, pur essendo strategica: quella della protezione dei dati. Una questione che va affrontata con una corretta progettazione dei sistemi e degli strumenti di lavoro e coinvolgendo e responsabilizzando anche i dipendenti, prima (e spesso inconsapevole) porta di accesso per i rischi informatici. \n\nCome fare? Innanzitutto il referente aziendale per l'IT deve identificare quali mansioni hanno bisogno di lavorare in mobilit\u00e0, con quali strumenti e che tipo di dinamiche affrontano, e di conseguenza adattare l'infrastruttura. L'avvento del cloud ha rivoluzionato la gestione dei dati, e se ci si affida a un fornitore maturo e affidabile pu\u00f2 rappresentare una soluzione pi\u00f9 sicura rispetto ai data center locali. \nAltro ambito completamente rivoluzionato negli ultimi anni \u00e8 quello che riguarda l'uso di dispositivi mobili (smartphone e tablet) che non sono pi\u00f9 solo mezzi di comunicazione, ma veri e propri \"uffici portatili\". Il dipendente pu\u00f2 ricevere device aziendali gi\u00e0 predisposti e configurati, ma si sta diffondendo anche in Italia la logica byod (bring your own device) che prevede che il dipendente usi un dispositivo proprio per scopi lavorativi: \u00e8 una soluzione che piace alle aziende per i costi di gestione bassi e al dipendente per la comodit\u00e0, ma che non deve tradursi in un abbassamento dei livelli di sicurezza. Fondamentale quindi un accordo esplicito sottoscritto tra dipendente e azienda che preveda alcuni interventi, come l'uso di password e codici di accesso, l'installazione di applicativi aziendali in ambienti separati da quelli per uso personale, e la possibilit\u00e0 di blocco o reset del dispositivo in caso di furto o smarrimento. \n\nIl ruolo del dipendente diventa quindi importantissimo nell'attuazione delle corrette procedure di sicurezza. Fondamentale dunque il problema culturale. \"L'investimento in sicurezza informatica, che in Italia \u00e8 gi\u00e0 molto scarso, rischia di essere vanificato dal fatto che anche i sistemi di sicurezza pi\u00f9 \"blindati\" possono saltare a causa del fattore umano: la maggior parte degli attacchi informatici nelle aziende \u00e8 causata da errori o impreparazione dei dipendenti - ha precisato Nicola Bosello, presidente di Securbee - Va da s\u00e9 che quando si parla di smartworking bisogna prestare ancora pi\u00f9 attenzione\".", "titolo_articolo": "Lavoro agile: lo smartworking mette a rischio la sicurezza dei dati? ", "tags": []}