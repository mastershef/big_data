{"categoria": "Calcio", "sottotitolo": "Ma i risultati non sanno di sentenza per Francoforte e Valencia", "testo": "Due belle semifinali di Europa League, ricche di gol ed emozioni. Gli incontri di andata si sono chiusi con risultati che avvantaggiano le due inglesi, ma non spengono del tutto le ambizioni delle altre protagoniste. A Francoforte l'Eintracht ha pareggiato 1-1 con il Chelsea, mentre l'Arsenal ha superato 3-1 il Valencia, in rimonta. L'Eintracht, imbattuto da 12 gare interne nella competizione, \u00e8 passato in vantaggio al 23' con un gol di fattura serba: assist di Filip Kostic e gol di testa di Luka Jovic. Il Chelsea - Sarri parte con Hazard, Hihuain e Marcos Alonso in panchina - soffre, reagisce e trova il pari al 45' con un bel sinistro di Pedro. A Londra \u00e8 stato il Valencia a rompere l'equilibrio, con la rete di Diakhaby, a segno di testa sottoporta, grazie alla torre di Moreno. Ma l'Arsenal - reduce da tre ko di fila in Premier - tra il 18' ed il 26' ha ribaltato il risultato con la doppietta di Lacazette. A Francoforte il primo sussulto della ripresa lo ha causato David Luiz cogliendo la traversa su punizione (14'). Due minuti dopo il Chelsea ha tolto Willian per Hazard. E' la formazione ospite a tenere l'iniziativa, sfiorando pi\u00f9 volte il raddoppio. Almeno fino alla fase finale quando l'Eintracht \u00e8 tornato a spingere, ma senza trovare il gol della vittoria. Secondo tempo decisamente di marca Arsenal all'Emirates, premiato nel recupero dalla rete di Aubameyang. Ma nemmeno il 3-1 garantisce ai Gunners la finale. Gioved\u00ec prossimo dovranno vedersela con il calore del Mestalla", "titolo_articolo": "Europa League: Chelsea e Arsenal, un passo verso la finale", "tags": ["sport", "archiviato", "chaill", "ruediger", "maurizio sarri", "person", "uefa", "chelsea", "organization"]}