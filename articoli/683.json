{"categoria": "Musica ", "sottotitolo": "\"Il trampolino? La metafora del sogno di arrivare al festival\"", "testo": "Francesca Montinaro \u00e8 stata la prima donna a firmare la scenografia del festival di Sanremo. Nel 2013. \"Ma fa ridere sottolineare questa cosa. La differenza di genere \u00e8 solo nel prendersi la responsabilit\u00e0 di ci\u00f2 che si fa\", ribatte lei, che rivendica non tanto l'essere donna quanto l'essere scenografa. A giugno ha ricevuto la chiamata da Claudio Baglioni per rendere l'idea di quel festival dell'armonia che il direttore artistico aveva in mente. Due mesi di lavoro e poi i primi progetti. \"Non \u00e8 stato facile. Come fai a rendere una visione che racconti l'armonia? Ci abbiamo lavorato, perch\u00e9 in fondo la scenografia in qualche modo \u00e8 un lavoro da prestigiatori\". Il risultato \u00e8 un palco arioso, che disegna un'onda, \"che si riconfigura continuamente\", e che restituisce all'orchestra un suo spazio specifico. \"Pi\u00f9 che un golfo mistico, lo considero la pancia armonica del teatro - spiega Montinaro -. Dove gli orchestrali suonano benissimo, isolati dagli accadimenti scenici. La posizione alle spalle degli artisti d\u00e0 una profondit\u00e0 di campo bestiale per lavorare. Ho scavato il teatro, riportandolo al momento in cui \u00e8 stato costruito. La percezione \u00e8 che sia molto pi\u00f9 grande delle edizioni precedenti\". A troneggiare, invece, in mezzo al palco \u00e8 un trampolino. \"Mi esprimo per concetti visivi e il trampolino \u00e8 la metafora del sogno di arrivare a Sanremo. Ma anche la metafora della vita, quella di uscire dalla nostra comfort zone\". Il coinvolgimento del pubblico \u00e8 invece reso con le prime file della platea che si avvicinano e si allontanano. \"E' la terra di mezzo tra palco e platea e le file mobili sono una sorta di sipario\".", "titolo_articolo": "Montinaro, La mia scenografia armonica", "tags": []}