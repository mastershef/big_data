{"categoria": "Teatro ", "sottotitolo": "Prima nazionale alle Fonderie Limone di Moncalieri", "testo": "(ANSA) - TORINO, 30 APR - \"Il mio Amleto \u00e8 il frutto di un\nlavoro collettivo con gli attori, che parte dall'emotivit\u00e0\nprofonda, da una necessit\u00e0 di poesia, \u00e8 una favola dell'umanit\u00e0,\nun archetipo, un modo forse anche per tenermi lontano dalla\ncontemporaneit\u00e0, dal mondo di oggi, che mi sembra orribile\". A\nparlare \u00e8 Valerio Binasco, regista dell'Amleto prodotto dal\nTeatro Stabile di Torino, in scena questa sera in prima\nnazionale alle Fonderie Limone di Moncalieri (Torino). \n   Uno spettacolo di poesia shakespeariana, di 'urgenza\nemotiva', realizzato con la neonata compagnia stabile di attori\nlegati allo Stabile 'Lemon Ensemble' dal nome delle Fonderie,\nluogo di 'macchina' dello Stabile. La scene sono ridotte\nall'osso e gli attori vestono abiti contemporanei. Un modo in\npi\u00f9 per andare all'essenza del dramma 'familiare' come lo\ndefinisce Binasco, del principe di Danimarca, chiamato a\ndistricarsi tra i suoi fantasmi di odio e amore, fino a morirne.\u00a0\u00a0\u00a0\n\t\t\t\tIl pubblico, immerso nel buio, non fiata e gode del testo antico\npi\u00f9 famoso al mondo. \n(ANSA).", "titolo_articolo": "Amleto di Binasco, favola dell'umanit\u00e0", "tags": ["letteratura", "teatro", "archiviato", "valerio binasco", "amleto", "person", "lemon ensemble", "organization"]}