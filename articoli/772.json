{"categoria": "Arte ", "sottotitolo": "Ad Abano Terme le foto della prima donna dell'Agenzia", "testo": "(ANSA) - ROMA, 2 MAG - Serviva lo sguardo coraggioso di\nuna donna per rompere il monopolio maschile dei giganti della\nMagnum e offrire un altro punto di vista per i ritratti e i\ngrandi reportage che hanno fatto la storia del racconto per\nimmagini. La mitica agenzia fotografica fondata a Parigi nel\n1947 da Robert Capa e Henri Cartier Bresson, apr\u00ec nel 1951 le\nporte a Eve Arnold, prima donna a entrare nel cenacolo di\nmaestri dello scatto. A lei Abano Terme dedica la prima\nretrospettiva italiana, a cura di Marco Minuz, dal 17 maggio\nall'8 dicembre. \"Eve Arnold. Tutto sulle donne\" presenta 80\nimmagini, venti delle quali a colori, dai primi anni Cinquanta\nalle testimonianze delle tappe fondamentali della sua lunga\ncarriera. Le donne viste da una donna sono state uno dei temi di\nspicco della grande artista. Marlene Dietrich, Marilyn Monroe,\nJoan Crawford sono tra le dive pi\u00f9 famose. Tra il 1969 e il 1971\nfurono per\u00f2 le donne afghane ad occupare la scena per il\nprogetto \"Dietro al velo\", sulla condizione femminile in Medio\nOriente.", "titolo_articolo": "Eve Arnold, l'altro sguardo della Magnum", "tags": ["festival cinema", "fotografia", "questioni sociali (generico)", "archiviato", "joan crawford", "marilyn monroe", "marlene dietrich", "marco minuz", "eve arnold", "henri cartier bresson", "robert capa", "person"]}