{"categoria": "Sport", "sottotitolo": "Prima visita a Whistling Straits per capitano Europe", "testo": "(ANSA) - ROMA, 03 MAG - Primo viaggio a Whistling Straits per\nPadraig Harrington. Il capitano del Team Europe alla Ryder Cup\n2020 \u00e8 volato nel Wisconsin (Midwest degli Stati Uniti) per\nconoscere pi\u00f9 da vicino il percorso che ospiter\u00e0, tra sedici\nmesi, la sfida biennale tra Usa e Vecchio Continente. \"Il vento\n- le prime sensazioni di Harrington - potrebbe fare la\ndifferenza. E' ovvio che, per la spedizione a stelle e strisce,\ngiocare davanti al proprio pubblico sar\u00e0 un vantaggio. Ma questo\n\u00e8 un aspetto che non mi preoccupa. Non credo che questo percorso\ndi gioco possa essere cos\u00ec favorevole alla squadra di casa. Non\nsiamo ad Hazeltine\". Dal 25 al 27 settembre 2020, nell'edizione\nche precede la sfida italiana della Ryder Cup che, nel 2022, si\ngiocher\u00e0 sul percorso del Marco Simone Golf & Country Club di\nGuidonia Montecelio (Roma), gli Stati Uniti sono chiamati a\nvendicare la disfatta parigina. Dove l'Europa nel 2018 \u00e8 stata\nportata in trionfo da Francesco Molinari.", "titolo_articolo": "Ryder Cup 2020, Harrington nel Wisconsin", "tags": ["golf", "archiviato", "francesco molinari", "person", "marco simone golf & country club", "roma", "organization"]}