{"categoria": "Tecnologia", "sottotitolo": "", "testo": "Un ristorante circolare dove si impara a trasformare gli scarti, musicisti in carne e ossa che si esibiscono con un sistema di intelligenza artificiale e il computer delle missioni Apollo che hanno portato l'uomo sulla Luna: sono solo esempi di come, dal 12 al 14 ottobre 2018 presso La Fiera di Roma, la Maker Faire Rome - The European Edition porter\u00e0 la tecnologia alla portata di tutti. L'iniziativa, promossa dalla Camera di Commercio di Roma e organizzata dalla sua azienda speciale Innova Camera, \u00e8 stata presentata oggi a Roma, presenti il sindaco Virginia Raggi e l'assessore allo Sviluppo economico della Regione Lazio Gian Paolo Manzella.\n\"Sono sette i padiglioni organizzati su un'estensione di 100.000 metri quadrati\", ha detto il presidente della Camera di Commercio di Roma Lorenzo Tagliavanti. Nata nel 2011 per dare spazio agli artigiani digitali, la Maker Faire \u00e8 giunta alla sesta edizione e si \u00e8 ormai affermata come un trampolino dell'innovazione a livello nazionale.", "titolo_articolo": "Maker Faire, trampolino d'innovazione", "tags": []}