{"categoria": "NULL", "sottotitolo": "L'attuale meccanismo della Pensione di Cittadinanza esclude di fatto dal beneficio la maggioranza della platea dei ... ", "testo": "L'attuale meccanismo della Pensione di Cittadinanza esclude di fatto dal beneficio la maggioranza della platea dei pensionati. Lo denuncia la Uil, attraverso una sua indagine sull'integrazione destinata agli anziani con pi\u00f9 di 67 anni in difficolt\u00e0 economica. \n\nSecondo il sindacato, i percettori di pensione minima o di assegno sociale, privi di altri redditi, verranno esclusi poich\u00e9 il reddito annuale, integrato con le maggiorazioni sociali, risulta superiore al limite imposto per l'accesso alla Pensione di Cittadinanza. Come, ad esempio, nel caso del pensionato single che riceverebbe il beneficio solamente se \u00e8 in affitto. Beneficio, comunque, non superiore ai 76 euro mensili.\n\nNon solo. A parit\u00e0 di importo, la Pensione di Cittadinanza, priva di una curva di salvaguardia, fa s\u00ec che un pensionato che percepisca un assegno frutto di anni di contribuzione disponga, al netto delle tasse di un reddito inferiore del 6% rispetto ad un pensionato che beneficia della Pensione di Cittadinanza. \"Una chiara distorsione del sistema previdenziale dovuta a un meccanismo che penalizza chi ha versato di pi\u00f9, un implicito incentivo all'evasione contributiva o a fenomeni di imprevidenza\", conclude la Uil.", "titolo_articolo": "Pensione di cittadinanza: bassa e per pochi, anziano single e in affitto prenderebbe 76 euro ", "tags": []}