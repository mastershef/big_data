{"categoria": "Software e App", "sottotitolo": "Indiscrezioni, progetto in carico alla divisione hardware", "testo": "Facebook potrebbe sfidare Amazon, Google e Apple nel settore degli assistenti vocali. Il social network starebbe infatti lavorando allo sviluppo di un proprio assistente. Lo riferisce il sito dell'emittente americana Cnbc, che cita persone a conoscenza della situazione.\nIl progetto sarebbe in carico alla divisione di Facebook che si occupa di programmi a lungo termine e di hardware, incluso il visore per la realt\u00e0 virtuale Oculus Rift.\nStando a due ex dipendenti, un gruppo di Facebook con base a Redmond, nello Stato di Washington, sarebbe incaricato della realizzazione di un assistente dotato di intelligenza artificiale. Il team avrebbe contattato alcuni fornitori nel settore degli smart speaker.\nAl momento - rileva la Cnbc - non \u00e8 chiaro come Facebook potrebbe sfruttare un proprio assistente vocale. Potrebbe ad esempio essere inserito in Portal, lo schermo 'smart' lanciato dal social network, o nel visore Oculus.\nPer Facebook non si tratta del primo tentativo in questo settore. Nel 2015 la societ\u00e0 di Mark Zuckerberg aveva lanciato un assistente intelligente chiamato \"M\" e dedicato alla sua chat Messenger. Il progetto non ha mai preso piede ed \u00e8 stato cancellato l'anno scorso.", "titolo_articolo": "Facebook lavora ad un suo assistente vocale", "tags": ["televisione", "radio", "archiviato", "mark zuckerberg", "person", "apple", "google", "amazon", "facebook inc.", "organization"]}