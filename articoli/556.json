{"categoria": "Approfondimenti", "sottotitolo": "", "testo": "La maturit\u00e0 verso cui si avvia il P2P lending chiama il settore a nuove importanti sfide. Il 2019 \u00e8 stato definito, per esempio da Deloitte come l\u2019anno della verit\u00e0, in cui si far\u00e0 selezione tra i soggetti che operano nel mercato e in cui a vincere saranno quelli che sapranno competere su temi come l\u2019esperienza d\u2019uso offerta agli utenti e la capacit\u00e0 di presidiare nicchie poco o per nulla servite. Dunque, sempre pi\u00f9, non sar\u00e0 il prezzo a fare la differenza, ma la qualit\u00e0 della proposta per quei target che sono sempre pi\u00f9 trascurati dagli operatori tradizionali. E questo vale a maggior ragione se si estende lo sguardo a tutto il FinTech, che si trova a dover realizzare una vera e propria missione: sviluppare casi di special finance e occupare quello spazio di domanda esistente ma non considerato dalle banche.\n\nUn esempio classico \u00e8 proprio quello dei piccoli prestiti alle pmi: secondo KPMG, in Italia c\u2019\u00e8 una domanda inevasa di almeno 50 miliardi di euro in prestiti sotto i 100.000 euro che sono vitali per le microimprese. Per le banche tradizionali questi crediti sono un costo in quanto non producono alcun margine, ma non per le piattaforme\u00a0innovative\u00a0che operano nel peer-to-peer lending e che\u00a0riescono\u00a0a erogare queste piccole somme, grazie alla struttura snella e specializzata, alla disintermediazione e alla tecnologia, che consentono di abbattere i costi.\n\nChe il P2P lending sia un settore su cui puntare,\u00a0sembrano esserne accorti invece i paperoni\u00a0d\u2019Oltremanica. Stando a un recente studio comparso nella\u00a0rivista specializzata\u00a0Peer2Peer Finance News, negli USA\u00a0un quarto degli High Net Worth Individual (HNWI) \u2013 coloro che hanno almeno un milione di euro di patrimonio personale \u2013 allocano circa un quinto delle proprie risorse in asset alternativi come il P2P lending. La ricerca \u00e8 stata condotta su 120 clienti dalla societ\u00e0 di investimenti Connection Capital, secondo cui gli asset alternativi contribuiscono ad ampliare la diversificazione del portafoglio aumentandone la resilienza e i ritorni. E l\u2019appetito per queste forme alternative \u00e8 destinato ad aumentare ancora, visto che il retail in genere cerca di emulare i grandi investitori\u00a0privati e professionali.\n\n\"Non \u00e8 un caso che gli investitori con un alto patrimonio e gli istituzionali si rivolgano sempre di pi\u00f9 alle asset class non tradizionali e in particolare al P2P lending, ad esempio questi rappresentano il 50% del totale di chi ha investito attraverso BorsadelCredito.it nell\u2019ultimo anno. Il P2P lending rappresenta infatti uno strumento trasparente\u00a0e, non da ultimo, impacting sull\u2019economia reale%\"\u00a0commenta Antonio Lafiosca, chief operating officer di BorsadelCredito.it.\u00a0Insomma, sembrerebbe che dal punto di vista degli investimenti, gli asset alternativi\u00a0siano entrati a pieno diritto tra le opzioni possibili.\n\nLe motivazioni della scelta sono diverse: si passa dalla ricerca di rendimenti superiori rispetto a quelli derivati dalle asset class tradizionali, alla possibilit\u00e0 di ottenere una diversificazione importante grazie all\u2019ampia gamma di soluzioni e strategie attuabili attraverso questi strumenti, oltre che all\u2019opportunit\u00e0 di controllare il rischio distribuendolo in maniera capillare. P2P lending, ma anche private equity, propriet\u00e0 commerciali e hedge fund: tutto per ridurre la correlazione con i mercati tradizionali, aggiustare ritorni e rischio, riuscendo a sopperire la volatilit\u00e0 insita, per esempio, nell\u2019azionario.", "titolo_articolo": "FinTech: ecco perch\u00e9 il P2P lending piace ai Paperoni", "tags": []}