{"categoria": "Real Estate", "sottotitolo": "", "testo": "(ANSA) - ROMA, 17 APR - \"Il caso del decreto sbloccacantieri,\nscomparso da quasi un mese dai radar dopo l'approvazione salvo\nintese in Consiglio dei Ministri, e anche del decreto crescita\napprovato poco dopo ma ancora in stallo, \u00e8 emblematico di un\nPaese che fatica a reagire e che quindi non pu\u00f2 crescere\",\ncommenta il Presidente Ance, Gabriele Buia, al termine della\nConsulta dei Presidenti di tutto il sistema associativo riunito\noggi a Roma per la consegna dei materiali per la campagna\n\"nastri gialli\" contro degrado e burocrazia asfissiante.\u00a0\u00a0\u00a0\n\t\t\t\t   \"Abbiamo chiesto con forza da tempo un provvedimento\nindispensabile per far partire le opere urgenti per la messa in\nsicurezza del territorio, per le citt\u00e0 e per realizzare le tante\ninfrastrutture che servono al Paese\", richiama il Presidente\nBuia, \"ma stiamo ancora aspettando il testo definitivo del\ndecreto sbloccantieri e del decreto crescita di cui finora\nabbiamo solo potuto leggere delle bozze non definitive\".\u00a0\u00a0\u00a0\n\t\t\t\tIncertezza che preoccupa e che esprime le difficolt\u00e0 di un Paese\nche come diciamo da tempo \"\u00e8 malato di immobilismo, malato di\nburocrazia e di un sistema decisionale incrostato\".\u00a0\u00a0\u00a0\n\t\t\t\t   \"I cittadini, le imprese e i lavoratori hanno bisogno di\nrisposte, non c'\u00e8 pi\u00f9 tempo da perdere\", spiega Buia che\nannuncia per il 10 maggio a Genova, in occasione del Convegno\nnazionale dei Giovani Ance, la partenza ufficiale della\nmobilitazione dei nastri gialli che serviranno per evidenziare e\ndenunciare insieme alla societ\u00e0 civile, su tutto il territorio\nnazionale, i casi di mala burocrazia, degrado e incuria che\naffliggono aree urbane, scuole, infrastrutture, edifici.", "titolo_articolo": "Slocca cantieri: Ance, decreto scomparso, paese \u00e8 fermo", "tags": ["codici", "aree urbane", "pubblica amministrazione; pa", "archiviato", "gabriele buia", "ance", "person", "consiglio dei ministri", "organization"]}