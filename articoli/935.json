{"categoria": "Cronaca", "sottotitolo": "Portiere del Legino illeso tra i rottami, \u00e8 sopravvissuto ", "testo": "La sua macchina viaggiava sulla A10 verso il centro di Genova ed improvvisamente \u00e8 venuta gi\u00f9 assieme al ponte: dopo un attimo si \u00e8 ritrovato tra le macerie e, incastrato tra le lamiere, dopo aver rassicurato suo padre al telefono ha visto due braccia che lo tiravano fuori dall'auto. Davide Capello, 33 anni, portiere di origini sarde della squadra di promozione del Legino Calcio e vigile del fuoco, quasi non riesce a credere come possa essere ancora vivo. Lui, che \u00e8 uno dei superstiti del crollo del ponte Morandi a Genova ed \u00e8 rimasto praticamente illeso, \u00e8 ancora sotto choc per quanto gli \u00e8 successo: \"Sono riuscito ad uscire dalla macchina, grazie all'aiuto di un agente, poi sono arrivati i soccorsi. E' stata una scena apocalittica, da film. Non posso che ritenermi molto fortunato, \u00e8 stato un vero e proprio miracolo\". Il numero uno del Legino \u00e8 rimasto incastrato con la sua auto tra le colonne e le macerie a una trentina di metri dall'altezza di quel ponte che ora non c'\u00e8 pi\u00f9. \"Pioveva tanto - racconta - poi ho sentito improvvisamente un rumore ed \u00e8 crollato tutto\". Mentre era incastrato nell'auto, Davide ha chiamato il padre Franco: \"Babbo \u00e8 precipitato il ponte, io stavo passando e sono caduto con l'auto. Non ti preoccupare sono salvo\". Il padre, ancora incredulo per quanto stava sentendo, gli ha risposto: \"Davide se riesci a muoverti prova a uscire\". E cos\u00ec ha fatto. Lo ha aiutato un poliziotto che ha poi chiamato il 118. \"Per me \u00e8 stato solo un enorme spavento - racconta il pompiere calciatore - Sono vivo per miracolo. Percorrevo spesso quella strada, una delle pi\u00f9 trafficate d'Italia\". Davide Capello ha giocato con la maglia del Cagliari, del Savona e della nazionale Under 20. Ma nel 2014, a 29 anni, ha deciso di chiudere con la carriera da professionista e intraprendere l'attivit\u00e0 di vigile del fuoco. Nonostante lavori per il Corpo come motorista, stimato da tutti i suoi colleghi, il 33enne non ha appeso definitivamente i guanti al chiodo e gioca nella squadra della categoria promozione. Tra i primi a sentirlo al telefono, dopo i familiari, sono stati proprio i compagni di squadra del portiere-pompiere, uscito dalle macerie senza un graffio.", "titolo_articolo": "Precipitato gi\u00f9 con l'auto, vivo per miracolo", "tags": []}