{"categoria": "ITALIAN EXHIBITION GROUP", "sottotitolo": "Per dj in sala e disco-music, evento a Music Inside Rimini", "testo": "BOLOGNA - Per avere aperto le porte e le sale da ballo alla disco-music e ai dj verr\u00e0 premiata La Baia degli Angeli, storica discoteca di Gabicce Mare. Domenica 5 maggio nell'ambito di Music Inside Rimini, la manifestazione organizzata da Italian Exhibition Group alla Fiera di Rimini, verr\u00e0 consegnato un riconoscimento al locale fondato, nel 1975, da Giancarlo Tirotti e, da sempre, punto di riferimento per gli amanti della musica e del ballo.  La giuria del premio 'Dino D'Arcangelo', organizzato da Doc Servizi e istituito in onore del giornalista ideatore della rubrica 'Tenera \u00e8 la notte', ha definito La Baia degli Angeli come \"il luogo dove \u00e8 nata la cultura contemporanea del dj\" e \"un club di respiro internazionale, riferimento assoluto della cultura del clubbing in Italia che, da quella esperienza, ha iniziato ad assumere una propria identit\u00e0 e far parte dell'immaginario condiviso, ancora molto vivo\".  Sar\u00e0 Claudio Rispoli, conosciuto come 'Mozart' il dj che ha animato tantissime notti nella sua famosa cabina-ascensore alla Baia, a ritirare il premio. Su locali, storia, futuro e Club Culture, per analizzarne gli aspetti musicali e culturali, sono stati organizzati dibattiti e tavole rotonde durante i giorni della kermesse alla fiera di Rimini.In collaborazione con:\r\n\t\t\t\t\tItalian Exhibition Group", "titolo_articolo": "Musica: premio Dino D'Arcangelo alla Baia degli Angeli", "tags": []}