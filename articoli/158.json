{"categoria": "Libri", "sottotitolo": "Da storia letteratura latina a rapporto propaganda regime a Roma", "testo": "GIULIA. PASSIONE, POESIA, POTERE, EDIZIONI DI PAGINA, PAG. 184, EURO 15, EBOOK EURO 8,99. La storia della nascita dell'impero romano coincide con la nascita di una letteratura latina emancipata non solo nella lingua, ma anche nello stile e nell'etica, dalle letterature che l'avevano preceduta. Non apparir\u00e0 strano dunque se in 'Giulia, il nuovo romanzo di Paolo Biondi dedicato alla inquieta e controversa figura della figlia di Augusto, appaiono come protagonisti tanti personaggi che ben conosciamo e abbiamo incontrato e conosciuto in pagine diverse dai libri di storia.\u00a0\u00a0\u00a0 Ci riferiamo non solo a Mecenate e a Messalla Corvino, creatori dei maggiori circoli letterari del tempo, ma ai protagonisti di quegli stessi circoli: Virgilio e Ovidio, Orazio e Tibullo, Properzio e Sulpicia.\u00a0\u00a0\u00a0 Proprio Sulpicia \u00e8 la pi\u00f9 grande poetessa della letteratura latina, e il libro di Biondi ce la presenta come una delle pi\u00f9 intime amiche di Giulia: facendoci entrare nelle loro case e nelle loro vite private, svelandoci vizi e virt\u00f9 non appena di singoli personaggi, ma di un'epoca che ha forgiato e dato vita alla nostra civilt\u00e0 e alla nostra cultura.\u00a0\u00a0\u00a0 Giulia, unica figlia di Augusto, non \u00e8 solo dunque la chiave di volta per comprendere forza e debolezza della dinastia giulio-claudia alla quale Augusto d\u00e0 vita. \u00c8 anche la chiave per comprendere come nasce l'opera di Virgilio e di Ovidio, non solo protagonisti di una letteratura latina emancipata ma anche dei due grandi filoni della nostra letteratura e della nostra cultura che da una parte, partendo da Virgilio, prosegue con Dante, Manzoni e Montale; dall'altra da Ovidio, passando per Petrarca giunge a Foscolo e D'Annunzio. Una storia lunga la cui eco ritroviamo descritta in dialoghi e confronti di questo romanzo su Giulia. Ma i livelli di lettura di queste pagine sono molteplici e diversi. In esse troviamo descritto anche il tema del rapporto fra propaganda e regime, un tema particolarmente caldo ed attuale che, coscientemente, \u00e8 uno dei capisaldi del principato augusteo. Il padre dell'impero romano \u00e8 stato un maniacale cultore della propaganda come cinghia di trasmissione e per dare solidit\u00e0 al suo potere. Non \u00e8 un caso che Augusto non si \u00e8 mai autodefinito imperatore, ma piuttosto come un restauratore della repubblica romana e dei suoi principi. Da questo punto di vista Giulia rappresenta il suo pi\u00f9 grande fallimento: quella figlia tanto amata lo ripaga infatti con il tradimento. Non a caso nell'ultima di copertina di questo libro si citano le parole della Storia Romana di Cassio Dione, uno dei massimi storici della nascita dell'impero: Coloro che detengono il potere sono a conoscenza di qualsiasi cosa molto pi\u00f9 di quanto non conoscano le loro faccende private.\u00a0\u00a0\u00a0 (ANSA).", "titolo_articolo": "Giulia, viaggio nella dinastia di Augusto", "tags": ["letteratura", "poesia", "archiviato", "dione cassio", "paolo biondi", "francesco bongarra'", "gabriele d'annunzio", "dante alighieri", "alessandro manzoni", "augusto", "orazio", "ovidio", "eugenio montale", "giulia", "virgilio", "francesco petrarca", "foscolo", "properzio", "tibullo", "person"]}