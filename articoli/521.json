{"categoria": "Cinema ", "sottotitolo": "'Panico' e 'Maigret e il caso Saint-Fiacre', mostra nel 2020", "testo": "(ANSA) - BOLOGNA, 3 MAG - A 30 anni dalla sua scomparsa -\navvenuta il 4 settembre del 1989 - la Cineteca di Bologna, in\ncollaborazione con Adelphi, ricorda Georges Simenon portando dal\n6 maggio e per tutto il mese nelle sale italiane - con il\nprogetto 'Il Cinema Ritrovato' - due  classici restaurati:\n'Panico', diretto nel 1946 da Julien Duvivier e 'Maigret e il\ncaso Saint-Fiacre', pellicola del 1959 firmata da Jean Delannoy.\u00a0\u00a0\u00a0\n\t\t\t\t   All'inizio del 2020, inoltre, nel pieno centro di Bologna,\nnel Sottopassaggio di Piazza Re Enzo, la Cineteca e Adelphi\nallestiranno la mostra 'Da Sim a Simenon' percorso fotografico\nattraverso i viaggi - compiuti negli anni tra il 1903 e il 1936\n-  e le immagini scattate dallo stesso Georges Simenon. La\nmostra seguir\u00e0 i viaggi dello scrittore e allo stesso tempo si\nmetter\u00e0 sulle tracce del Simenon uomo, artista, scrittore,\ngiornalista, fotografo, cineasta, comunicatore negli anni della\nformazione e dell'esordio, fino ad arrivare al suo diventare\nscrittore professionista e alla nascita di Maigret.", "titolo_articolo": "Cinema: in sala due classici Simenon", "tags": ["cinema", "letteratura", "archiviato", "jean delannoy", "maigret", "julien duvivier", "georges simenon", "person"]}