{"categoria": "NULL", "sottotitolo": "Morti 21 palestinesi e 4 israeliani", "testo": "Pi\u00f9 passano le ore, pi\u00f9 la crisi a Gaza rischia di trasformarsi in una guerra vera e propria. Il bilancio ad ora \u00e8 pesante: la parte sud di Israele \u00e8 sommersa da quasi due giorni da una pioggia di razzi, circa 700, che via via si stanno estendendo ad altre zone dello stato ebraico e che hanno fatto nel complesso quattro vittime: il numero maggiore di perdite dalla guerra del 2014. Nella Striscia, martellata sempre pi\u00f9 dalla risposta israeliana, il ministero della sanit\u00e0 di Hamas ha contato 21 palestinesi uccisi e tra questi anche un'altra donna incinta dopo quella di ieri su cui, per\u00f2, Israele ha addossato le responsabilit\u00e0 ad \"armi difettose\" delle milizie di Gaza. A descrivere meglio i possibili sviluppi c'\u00e8 la decisione del premier Benyamin Netanyahu di inviare alla frontiera la 7/a Brigata corazzata con eventuali \"compiti offensivi\" anche al di l\u00e0 del territorio israeliano, come ha spiegato l'esercito. Oltre questa unit\u00e0 di elite, l'esercito ha dispiegato anche la Brigata di fanteria Golani.", "titolo_articolo": "Gaza-Israele, 700 razzi e raid,  aumenta numero vittime", "tags": ["conflitti religiosi", "forze armate", "programmi aerospaziali", "archiviato"]}