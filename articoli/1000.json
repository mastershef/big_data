{"categoria": "Hi-tech", "sottotitolo": "Collaborazione su salute, formazione e intelligenza artificiale", "testo": "Gestione delle fragilit\u00e0 dovute all'allungarsi della vita media, lo studio dei comportamenti per creare nuovi modelli di formazione e l'approfondimento dell'interazione tra uomo e macchina, nella citt\u00e0 dove si concentra l'80% della potenza di calcolo di tutta Italia. Sono i campi di collaborazione di un accordo siglato tra l'Universit\u00e0 di Bologna e Ibm Italia per un investimento, da parte del colosso americano, di cinque milioni di euro.\nIbm Italia \u00e8 gi\u00e0 alla ricerca di nuovi ingegneri informatici, con competenze tecnico-scientifiche: un primo annuncio per 10 posizioni \u00e8 gi\u00e0 stato pubblicato in tutti gli atenei emiliano-romagnoli e l'obiettivo \u00e8 di assumere 20 professionisti nei prossimi tre anni. La ricerca per ora si concentrer\u00e0 nel laboratorio allestito da Ibm nella sua sede bolognese e inaugurato nello scorso novembre ma all'orizzonte c'\u00e8 il trasferimento al Tecnopolo, il maxi-hub regionale dove convoglieranno tutti i pi\u00f9 importanti attori del settore attorno al Centro europeo di meteorologia.\nL'investimento si aggira attorno ai 5 milioni e si articoler\u00e0 tra intelligenza artificiale, aiuto ai soggetti pi\u00f9 fragili della societ\u00e0 e nuovi sistemi di approfondimento cognitivo.\n\"Questa collaborazione va ad aggiungersi a un portafoglio che vede gi\u00e0 una trentina di accordi quadro con varie imprese\", ha ricordato Rosa Grimaldi, delegata dell'Alma Mater all'imprenditorialit\u00e0, sottolineando che \"ci piace avere un impatto sul territorio sempre pi\u00f9 importante\". Un aspetto rimarcato anche da Fabrizio Renzi, direttore Ricerca e Innovazione tecnologica di Ibm Italia: \"Ci teniamo molto, per questo svilupperemo i nostri progetti in maniera aperta, cooperando con l'universit\u00e0, con gli incubatori di ricerca e varie aziende\".", "titolo_articolo": "Ibm Italia con Unversit\u00e0 Bologna, 5 mln per ricerca", "tags": ["economia; affari e finanza", "investimenti", "contratti", "macroeconomia", "archiviato", "fabrizio renzi", "rosa grimaldi", "person", "ibm", "organization"]}