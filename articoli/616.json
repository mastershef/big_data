{"categoria": "Economia", "sottotitolo": "\"Aumentare il contrasto all'evasione ed elusione\"", "testo": "\"L'Italia torna a crescere, il dato Istat sul Pil ci conforta molto su bont\u00e0 della manovra e misure adottate, tenendo conto del contesto internazionale difficile e con le ultime misure ancora non in vigore. Ci auguriamo nel secondo semestre l'economia possa crescere in maniera sostenuta\", ha affermato il presidente del Consiglio, Giuseppe Conte, da Tunisi dove ha incontrato il premier,\u00a0Youssef Chahed.\nConte ha detto, tuttavia, che \"non \u00e8 il momento di parlare di riforma fiscale, la vogliamo fare ma nei prossimi mesi abbiamo una manovra da affrontare\". Ed ha aggiunto: \"Bisogna evitare l'incremento dell'Iva\".\u00a0\n\"Le parole del presidente Conte in conferenza stampa a Tunisi sulla flat tax \"sono state chiare e inequivocabili: la riforma fiscale va fatta, \u00e8 un obiettivo di tutto il Governo, punto qualificante del Contratto\". E' quanto precisano fonti di palazzo Chigi che continuano: \"Nei prossimi mesi si discuter\u00e0 della manovra economica e sar\u00e0 l'occasione per lavorarci. Ogni diversa interpretazione \u00e8 del tutto fuorviante\".\n\"I dati positivi sul Pil, sul lavoro e sulla ripresa economica - ha detto il vicepremier e ministro dell'interno Matteo Salvini - impongono al governo una doverosa e sostanziale riduzione delle tasse. \u00c8 obbligatorio realizzare al pi\u00f9 presto la Flat Tax per imprese, lavoratori e famiglie, come da contratto di governo, senza dubbi o ritardi\".\u00a0\n\"Flat tax? Io non voglio aumentare l'Iva - replica il vicepremier Luigi Di Maio -.\u00a0Per me va bene, sono progetti che stavamo portando avanti e che porteremo avanti. Ma sia chiaro che non si fa nulla aumentando l'Iva. Tutto il resto \u00e8 nel contratto e si deve fare\".\n\"Abbiamo quattro anni davanti per lavorare - ha spiegato\u00a0Salvini all'ANSA dal museo del Bardo di Tunisi -, fare tutte le riforme che gli italiani si aspettano, non abbiamo affrontato (con il premier ndr) i temi di polemiche quotidiane che lasciamo ai giornali. Sono contento di quello che abbiamo fatto, ma soprattutto di quello che faremo. Per quello che riguarda me e la Lega il governo va avanti\".", "titolo_articolo": "Conte: 'Di flat tax si parler\u00e0 in manovra, riforma va fatta'", "tags": []}