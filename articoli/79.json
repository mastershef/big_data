{"categoria": "Economia", "sottotitolo": "Altro che salari alti e un ufficio tutto per s\u00c3\u00a9, oggi tra le principali esigenze dei lavoratori italiani c'\u00c3\u00a8 la ... ", "testo": "Altro che salari alti e un ufficio tutto per s\u00e9, oggi tra le principali esigenze dei lavoratori italiani c'\u00e8 la flessibilit\u00e0. Un aspetto che fino a qualche anno fa riceveva ben poche preferenze. E' ci\u00f2 che emerge dall'ultimo studio condotto dalla Global Workspace Survey di IWG. \n\nMa cosa si intende con lavoro flessibile?\nCon l'espressione lavoro flessibile si indica la modalit\u00e0 di lavoro che permette ai dipendenti di adattare parzialmente la giornata lavorativa ai propri impegni personali. \"Godere di una certa flessibilit\u00e0 - spiega Carola Adami, amministratore delegato di Adami & Associati - significa dunque poter lavorare all'infuori dei tipici orari di lavoro e lontano dalla sede aziendale, attivit\u00e0 che ovviamente vengono incentivate dalle nuove tecnologie\". \n\nRispetto ad altri Paesi, per\u00f2, l'Italia continua a essere piuttosto perplessa nei confronti del lavoro flessibile. Da parte loro, i dipendenti italiani non hanno dubbi: l'86% degli intervistati afferma che privilegerebbe certamente un'offerta di lavoro che contempli la flessibilit\u00e0 di fronte a un'altra similare ma senza quest'ultima caratteristica. A frenare sarebbero le imprese: stando al 73% degli intervistati, l'implementazione di politiche volte alla flessibilit\u00e0 viene rallentata proprio dalla mentalit\u00e0 tradizionalista dei vertici aziendali. Molte realt\u00e0 temono ancora che una maggiore flessibilit\u00e0 possa intaccare la produzione, e ancora di pi\u00f9 la cultura aziendale.\n\nIl fenomeno, per\u00f2, \u00e8 ormai diffuso, e anche le ultime resistenze sono destinate a cedere: per il 70% dei rispondenti il lavoro flessibile rappresenta la normalit\u00e0, laddove pi\u00f9 del 50% degli intervistati spiega di lavorare lontano dalla sede aziendale per almeno met\u00e0 delle ore settimanali. E ancora: l'86% dichiara comunque di lavorare in aziende che hanno gi\u00e0 adottato politiche di flessibilit\u00e0 o che sono in procinto di farlo.\n\nIl futuro, dunque, sembra tracciato. Le aziende che intendono attirare i migliori talenti dovrebbero mettere in conto, accanto all'offerta di posizioni di prestigio e alla possibilit\u00e0 di avanzamento di carriera, anche la predisposizione di una sempre maggiore flessibilit\u00e0.", "titolo_articolo": "Per gli italiani ora \u00c3\u00a8 il lavoro flessibile il nuovo sogno ", "tags": []}
