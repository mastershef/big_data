{"categoria": "Giffoni", "sottotitolo": "Capitale, Milano e Napoli in comica guerra su Fox dal 17/9", "testo": "GIFFONI VALLE PIANA (SALERNO) - La storia d'amore di Romeo e Giulietta \u00e8 stata raccontata nelle pi\u00f9 infinite varianti, dai cartoon alle bande di New York. Ora li troviamo al centro della rivalit\u00e0 tra fighetti opulenti di Roma Nord e coatti di Roma Sud nella nuova serie comedy 'Romolo + Giuly. La guerra Mondiale italiana', trasposizione ampliata del corto/teaser che ha riscosso un enorme successo sul web. Il debutto \u00e8 fissato su Fox il 17 settembre in prima serata, ma a Giffoni i giovani giurati ne hanno potuto vedere il colorato e scatenato trailer.  Vi prende forma un'ironica faida che si allarga anche a Milano e Napoli dove progettano bizzarri e schizofrenici piani di assoggettare Roma. La serie, prodotta da Wildside con Zerosix Productions, \u00e8 ideata da Giulio Carrieri, Alessandro D'Ambrosi e Michele Bertini Malgarini (anche regista). I protagonisti sono Beatrice Arnera, nei panni di Giuly Copulati (famiglia di palazzinari a Roma Nord) e lo stesso D'Ambrosi in quelli di Romolo Montacchi, famiglia di Roma sud che gestisce il business della monnezza), ma nel cast ci sono anche delle sorprese. Una \u00e8 Giorgio Mastrota, nei panni di se stesso, ma versione massone che trama per trasformare Roma in un lunapark, e Fortunato Cerlino che dopo il camorrista Don Pietro diventa stavolta Don Alfonso, nobile di una famiglia decaduta partenopea che sogna i riportare Napoli agli antichi fasti borbonici e di utilizzare i romani come schiavi per costruire il ponte sullo Stretto. Nel cast, fra gli altri, anche Nunzia Schiano, Lidia Vitale, Stefano Fregni, Niccol\u00f2 Senni, Umberto Smaila e star del web come Gli Actual e Federicoa Cacciola (Martina dell'Ombra).  \"Stiamo lavorando per capire la direzione della fiction italiana per Fox - dice Alessandro Saba, vice president, responsabile dei Canali Entertainment, dell'area Research e delle Produzioni di Fox Networks Group Italy -. Dopo una prima ipotesi di andare sul grande dramma, abbiamo capito che \u00e8 nella nostra natura la commedia. Poteva sembrare pi\u00f9 semplice trarre ispirazione da qualche libro di successo, ma abbiamo provato a partire dando fiducia a tre giovani autori under 30, non per spostare i numeri che hanno fatto sul web in tv, ma per valorizzare un prodotto che era gi\u00e0 forte\". Si \u00e8 innestato \"il meccanismo shakespeariano su una dinamica di Roma nord e sud ma abbiamo cercato anche di allargarlo all'Italia. E per la sigla abbiamo chiesto allo Stato Sociale di scrivere una canzone ad hoc. Ci hanno stupito, per quanto sia in linea con la satira di questa serie, \u00e8 un inno all'Italia e si intitola Il Paese dell'amore\". Giorgio Mastrota sembra perfettamente a suo agio nel ruolo di se stesso 'cattivo': \"E' una storia in cui posso usare una vena brillante e comica. Avevo raggiunto la pace dei sensi televisiva, questo progetto \u00e8 una cosa bella e inaspettata - spiega -. Mi sono divertito nel farlo, e colleghi come Fortunato Cerlino mi hanno molto aiutato. Certo, \u00e8 buffo trovarmi lontano da materassi o pentole\". Tra gli interpreti di rango, Nunzia Schiano, che ritroveremo nella fiction da L'amica geniale (\"posso solo dire che Saverio Costanzo mi ha conquistato con il suo approccio alla storia\") e in Se son Rose di Leonardo Pieraccioni: \"In Romolo + Giuly sono la mamma di Don Alfonso che cerca in ogni modo di farlo sistemare con una ragazza. E' una storia molto divertente e lavorare con Fortunato \u00e8 una gioia\".In collaborazione con:\r\n\t\t\t\t\tGiffoni Film Festival", "titolo_articolo": "Tv: Mastrota e Cerlino contro Roma in Romolo + Giuly", "tags": []}