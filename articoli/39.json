{"categoria": "Sport", "sottotitolo": "Il video sulla pagina Fb dell'agenzia e su Ansa.it", "testo": "La ct della nazionale italiana di calcio femminile, Milena Bertolini, partecipa al Forum dell'ANSA \"L'Altra met\u00e0 del calcio, l'Italia donne verso il Mondiale: arriver\u00e0 davvero la parit\u00e0 di genere?\", nella sede centrale di Roma. IL VIDEO DEL FORUM\u00a0\n\n\"Il movimento calcistico femminile in Italia \u00e8 sicuramente in grande crescita, i numeri lo dimostrano dopo che per tanti anni siamo rimaste ferme. Nel giro di pochi anni siamo passati da 20mila a 25mila tesserate, un importante cambio di rotta. Siamo ancora lontani dalle realt\u00e0 degli altri grandi paesi europei ma il messaggio che sta passando \u00e8 positivo\", ha detto la ct della nazionale di calcio femminile, Milena Bertolini, che guider\u00e0 le azzurre al prossimo Mondiale in Francia.\n\"Saranno proprio le donne a salvare il calcio\", ha detto la ct delle azzurre durante il Forum all'ANSA. \"Il calcio giocato dalle donne \u00e8 un calcio bello per i suoi aspetti di fair play, di gioco, di sacrificio e impegno. Il giocare per il piacere di giocare\". L'aspetto predominante di una ragazza che gioca a calcio \u00e8 pi\u00f9 fantasioso armonioso, piacevole. Non a caso i giocatori pi\u00f9 forti - aggiunge la ct - hanno avuto movenze per cos\u00ec dire femminili, penso a Baggio che univa eleganza, armonia, destrezza\".\n\"Il pregiudizio pi\u00f9 diffuso allora e ancora adesso \u00e8 che il calcio non \u00e8 uno sport per bambine e per signorine\", ha detto Milena Bertolini: \"I pregiudizi nel pensiero medio italiano sono ancora forti, ma non mi danno pi\u00f9 fastidio. Al di fuori dall'Italia \u00e8 lo sport pi\u00f9 diffuso, alle ragazze piace giocare a calcio. Qui c'\u00e8 una mentalit\u00e0 primitiva\". \"Non \u00e8 vero - aggiunge la Ct della Nazionale di calcio femminile - che vengono le gambe storte e una ragazza che gioca a calcio \u00e8 pi\u00f9 mascolina. Tra una gamba di una ballerina e quella di una calciatrice \u00e8 pi\u00f9 muscolosa quella di una ballerina''. Secondo alcuni studi il calcio aumenta l'autostima? ''Allargherei lo studio allo sport in generale, lo sport \u00e8 fondamentale per l'autostima ed il coraggio. Secondo uno studio le bambine che giocano a calcio sono pi\u00f9 serene e fiduciose e felici. Fare sport in generale e in questo caso il calcio''.\n\"Chiamatemi miss e non mister\". Al di l\u00e0 della provocazione verbale, per la ct della nazionale di calcio femminile, Milena Bertolini, \"bisognerebbe cambiare la terminologia del pallone in chiave femminile e questo fin dalle giovanili: per il movimento 'rosa' sarebbe importante e ci dobbiamo arrivare. Oggi tanti termini sono declinati al maschile, penso alla parola mister. Ecco, dobbiamo pensarci su\", aggiunge la Bertolini durante il Forum all'ANSA, spiegando che \"in ogni staff tecnico io vedrei bene un mix di uomini e donne, perch\u00e8 avere una diversa visione d'assieme \u00e8 una forza che non tutti colgono. Allenare una squadra maschile pu\u00f2 originare sorpresa all'inizio, ma ogni calciatore, uomo o donna che sia, vuole solo sapere se la persona che li allena \u00e8 competente o meno\".\nPer vedere un tecnico donna in campo maschile ad alto livello ''direi che i tempi sono maturi, se non come primo allenatore almeno all'interno dello staff'': cos\u00ec la Ct della Nazionale italiana di calcio Milena Bertolini nel corso di un forum all'ANSA. ''Ci vogliono dirigenti di larghe vedute e - aggiunge la Bertolini - che abbiano il coraggio. Quando si comincia ad andare a livello juniores le donne allenatore a livello maschile spariscono: c'\u00e8 ancora il pregiudizio che la donna \u00e8 vista come una mamma''. I social dicono che mi vogliono vedere allenare la Juve?: ''no - scherza la Ct della Nazionale italiana di calcio - la Juve si deve tenere stretta Allegri che \u00e8 bravissimo''. ''Per la parit\u00e0 di genere nel calcio - aggiunge la Bartolini - ci vuole tempo, occorrer\u00e0 ancora qualche generazione: tra i giovani il problema \u00e8 ormai sdoganato, ma per le persone anziane no. Ci vuole tempo''.\n''Messi o Ronaldo? Mi piacciono entrambi ma sono diversi. Messi \u00e8 il talento, il calcio. CR7 ha meno talento, si \u00e8 costruito ma ha altrettanto talento perch\u00e8 ha dimostrato a tutti cosa significa credere nelle proprie qualit\u00e0 e perfezionarle. Che carattere''. ''Tra i difensori italiani mi piacevano molto Baresi, poi adoravo Aldair - ha detto Bertolini -. Io ero un difensore dai piedi duri e Aldair mi piaceva tantissimo''. In campo femminile ''Marta - aggiunge la Bertolini - \u00e8 la giocatrice al top della maturit\u00e0 purtroppo e la incontriamo noi ai Mondiali, rappresenta un puro talento, lei \u00e8 il calcio. Tra i brasiliani \u00e8 messa allo stesso livello di Neymar''.", "titolo_articolo": "Forum all'ANSA con la ct dell'Italia donne Milena Bertolini: 'Movimento calcistico femminile in Italia sta crescendo'", "tags": ["mass media", "calcio", "archiviato", "milena bartolini", "person", "ansa", "roma", "organization"]}