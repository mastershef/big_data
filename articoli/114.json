{"categoria": "Libri", "sottotitolo": "Romanzo estremo,che respinge e affascina questo 'Fuoco al cielo'", "testo": "(ANSA) - ROMA, 23 APR - VIOLA DI GRADO, ''FUOCO AL CIELO'' (LA NAVE DI TESEO, pp. 234 - 19,00 euro).\u00a0Viola Di Grado \u00e8 scrittrice con una sua unicit\u00e0 nel panorama della nostra narrativa, sia per i suoi temi particolari, estremi, esasperati, sia per la sua lingua che \u00e8 specchio preciso in cui quelle storie prendono vita, trovano la propria umanit\u00e0 e ti arrivano addosso. In quest'ultimo impegnativo romanzo, per certi versi come tra la traumatizzata Camelia e Wen di ''Settanta acrilico e trenta lana'' con cui Viola Di Grado debutt\u00f2 alla grande nel 2011, l'incontro tra Tamara e Vladimir fa sbocciare l'amore, ma qui siamo in un luogo dove oramai parrebbe fuori luogo se non impossibile.\nTamara \u00e8 originaria, \u00e8 nata e cresciuta in quel posto letteralmente perduto dove fa la maestra, Vladimir, infermiere di buona famiglia moscovita ha invece scelto di prestare la sua opera l\u00ec, dove l'attivit\u00e0 principale \u00e8 informare del livello della degenerazione individuale e infine delle morti. Nasce un rapporto appassionato, di condivisione di passione e dolori, di tenerezza, sesso e violenza nella contraddizione tra il cercar di esistere assieme e il non sopportarlo, nel cercarsi e respingersi, tanto che quando sembreranno aprirsi alla vita, all'arrivo di una nuova vita, questa si riveler\u00e0 impossibile, malata e condannata a priori e lei andr\u00e0 fuori di testa.Siamo a Musljumovo, una cittadina ''segreta'', ovvero che non ha pi\u00f9 alcun contatto col resto del mondo e praticamente ''non esiste'' nella Russia sovietica che cerca di non restare indietro nella ricerca atomica. Un luogo negli Urali orientali accudito perch\u00e9 possa vegetare, cosa che non pu\u00f2 pi\u00f9 fare in autonomia, e assieme abbandonato al suo destino di realt\u00e0 pi\u00f9 contaminata del pianeta, che fu discarica, negli anni '50 di milioni di metri cubi di scorie radioattive che contaminarono tutto in profondit\u00e0 a cominciare dall'acqua del fiume in cui tutto veniva scaricato, cos\u00ec i terreni dove si continua a coltivare qualcosa, l'aria e naturalmente ogni essere vivente, dall'esistenza pi\u00f9 che precaria, malato terminale praticamente dall'inizio, spesso deforme e disabile, segnato poi anche da quel che respira e mangia, prigioniero condannato a trascinarsi in una specie di inferno, di landa venefica desertificata.\nA cambiare le cose per Tamara sar\u00e0 l'incontro con un piccolo essere cieco reso profondamente deforme dalle radiazioni, tanto da apparire una sorta di alieno, ''grumo di carne, un'escrescenza col grumo vischioso della bocca'' che lei prende per un dono divino, la restituzione del proprio figlio, e decide di accudire tra l'incredulit\u00e0 generale, di chi la sa o la crede oramai pazza. Un'emarginato estremo, una solitudine totale che ne incontra un'altra, vita e sentimenti che resistono, che esistono nonostante tutto attorno sia morte. E cos\u00ec questo luogo, questi personaggi senza speranza, questo orrore realisticamente descritto nella sua quotidianit\u00e0 implacabile e repellente, finiscono per respingere, impressionare, ma assieme nonostante tutto coinvolgere, forse alla ricerca di un senso che per\u00f2 non c'\u00e8. Come coinvolge in maniera estrema Tamara e Vladimir, con quest'ultimo che rester\u00e0 prigioniero profondamente di quell'incontro misterioso di cui non riesce pi\u00f9 a liberarsi.Forse come siamo prigionieri tutti, sempre pi\u00f9, di una terra desolata e senza speranza, a meno che, ma non \u00e8 dato saperlo, un seme, per quanto anomalo e terribile possa essere, non porti in s\u00e9 misteriosamente il germe di qualche futuro cambiamento.", "titolo_articolo": "Di Grado, l'amore alla fine del mondo", "tags": ["narrativa", "archiviato", "viola di grado", "paolo petroni", "camelia", "tamara", "wladimir", "person"]}