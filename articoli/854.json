{"categoria": "Musica ", "sottotitolo": "Dori Ghezzi, a settembre ci sara' anche grande concerto tributo", "testo": "Colapesce (Canzone dell'amore perduto), Ex-otago (Amore che vieni, amore che vai), Cimini Feat. Lo Stato Sociale (Canzone per l'estate) , Motta (Verranno a chiederti del nostro amore), La Municipal (La canzone di Marinella), Vasco Brondi (Smisurata preghiera), Willie Peyote (Il bombarolo), The Zen Circus (Hotel Supramonte). Sono fra i protagonisti della nuova scena musicale italiana (molti li ritroviamo anche domani sul palco del Primo maggio a Roma) che hanno reso omaggio a Fabrizio De Andre', a 20 anni dalla scomparsa nel disco tributo Faber Nostrum (Sony Music).\n\"E' giusto che la sua musica vada avanti anche attraverso altri artisti - dice Dori Ghezzi che ha condiviso con la Fondazione Fabrizio de Andre' Onlus, il progetto coordinato da Massimo Bonelli di Icompany -. Lui ha sempre avuto fiducia nel futuro, ha sempre augurato a noi quel mondo migliore che non e' riuscito a vivere\" Questo disco \"fa in modo che attraverso le sue opere i ragazzi viaggino verso Fabrizio. Questi artisti hanno portato le sue canzoni nel loro mondo musicale. Evviva il coraggio, anche nel tentativo di essere fedeli. E' stato un disco fatto per l'amore della musica\". E dalla vedova del cantautore arriva anche la notizia di un grande concerto tributo per de De Andre' che si terra' a settembre a Genova: \"Finalmente abbiamo individuato la data ma non posso ancora rivelarla. \"Naturalmente ci sara' spazio anche per chi fra gli artisti del disco vorra' partecipare\".\nPer Dori Ghezzi i nuovi nomi della scena musicale \"hanno avuto la fortuna di avere alle spalle forse il miglior cantautorato del mondo ma devono anche affrontare la sfida di superarlo. Io mi auguro sempre ci siano nuove rivoluzioni musicali e culturali. Oggi i ragazzi continuano a rifarsi a Fabrizio perche' ha cantato temi attualissimi. Io mi augurerei che un giorno fosse anacronistico, che certi problemi non esistano piu'\". Tra i singoli che hanno annunciato l'uscita dell'album, c'e' Amore che vieni, amore vai interpretata dagli Ex-otago: \" da genovesi sentivamo per il progetto una chiamata forte ma anche un respingimento forte - spiegano - . E' difficile affrontare i propri padri quando hanno spalle gigantesche. Ma come tutti i grandi, de Andre' va rispettato, amato, anche superato, non conservato in una teca di vetro\".\nNell'album latitano le musiciste: \"Fra i nomi che non se la sono sentita di partecipare, ci sono anche tre artiste. Non hanno accettato, per motivazioni diverse - dice Stefano Patara di Sony Music -. Comunque l'idea di Faber nostrum non e' solo di un disco ma di un hub di riproposta di Fabrizio. Il progetto rimane aperto. Se altri artisti vorranno interpretare sue canzoni, noi ci siamo per produrle\". L'attenzione sicuramente c'e' anche nel pubblico dei ragazzi: \"De Andre' fa numeri impressionanti nello streaming, e sono generati da giovani\". Tra gli altri artisti presenti nell'album: Gazzelle (Sally), Canova (Il suonatore Jones), Ministri (Inverno), The Leading guy (Se ti tagliassero a pezzetti), Fadi (Rimini), Pinguini tattici nucleari (Fiume Sand Creek), Artu' (Cantico dei drogati).", "titolo_articolo": "Faber Nostrum, da Motta a Brondi per De Andr\u00e9", "tags": ["musica", "industria musicale", "editoria", "archiviato", "de andr\ufffd", "vasco brondi", "fabrizio", "fazio", "person", "rai", "organization"]}