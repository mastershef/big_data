{"categoria": "Speciali", "sottotitolo": "Salvini sar\u00e0 a Corleone: 'per ricordare che la mafia non \u00e8 la Sicilia'. Di Maio a Roma con Trenta e Bonafede", "testo": "Arriva tra le polemiche il primo 25 aprile del governo giallo-verde con la maggioranza che ha registrato nell'ultima settimana una escalation di tensione a partire dal caso Siri e dal salva Roma. E rischia di essere un altro elemento di divisione, se non altro, viste le diverse scelte fatte dai due leader per festeggiare.\nIl leader della Lega Matteo Salvini non parteciper\u00e0 alle celebrazioni a Roma ma\u00a0sar\u00e0 a Corleone per l'inaugurazione di un commissariato alla presenza del capo della polizia Franco Gabrielli e del governatore della Sicilia Nello Musumeci.\u00a0\"Per mia scelta e nell'ottica di una battaglia di liberazione nazionale nei confronti delle mafie che stanno incancrenendo i gangli del Paese - ha detto il ministro nei giorni scorsi al question time - il 25 aprile sar\u00f2 a Corleone per ricordare che la mafia non \u00e8 la Sicilia, non \u00e8 l'Italia ed il Governo la combatter\u00e0 con tutte le armi a disposizione\". Lo ha detto il ministro dell'Interno Matteo Salvini al question time.\nDopo le parole di Salvini alcuni esponenti della Lega seguiranno il suo esempio. Ubaldo Bocci, candidato sindaco centrodestra Firenze, citt\u00e0 che \u00e8 anche medaglia d'oro della Resistenza, ha detto che non andr\u00e0 \"al corteo del 25 aprile - scrive sulla sua pagina ufficiale - perch\u00e9 purtroppo, quella che dovrebbe essere una celebrazione condivisa sul momento fondativo dell'Italia democratica da tempo si \u00e8 trasformata in una liturgia ideologica, divisiva, di cui si \u00e8 appropriata solo una parte politica (peraltro riducendo a un colore unico un fenomeno complesso e plurale come la Resistenza)\". E poi annuncia: \"Come altri anni, parteciper\u00f2 a un'iniziativa che coinvolge il mondo del disagio sociale, degli esclusi, degli ultimi di oggi. Preferisco stare con la testa nel 2019 e nei problemi del 2019, piuttosto che imprigionato nel Novecento\". Sempre in Toscana, il sindaco di Cascina (Pisa) e leader toscana della Lega Susanna Ceccardi, al centro lo scorso anno di una feroce polemica per una rievocazione storica con figuranti con divise da nazisti, spiega che \"il Comune come ogni anno ha organizzato le celebrazioni per festeggiare il 25 aprile e io non ho nulla contro questa ricorrenza. Ci saranno tutti gli appuntamenti istituzionali previsti come sempre in questa occasione\". Tuttavia l'esponente del Carroccio non sa ancora con certezza se vi parteciper\u00e0 a meno. \"Ma se non fossi presente - assicura il sindaco cascinese - non sar\u00e0 per una scelta contro il 25 aprile, ma perch\u00e9 potrei essere impegnata in qualche altro appuntamento politico fuori citt\u00e0 legato alla campagna elettorale in vista delle elezioni europee alle quali sono candidata\".\nLuigi Di Maio, invece, con i ministri Trenta e Bonafede e la sindaca di Roma Virginia Raggi parteciperanno alle celebrazioni organizzate dalla Comunit\u00e0 ebraica di Roma. Trenta e Raggi saranno presenti al sit in al Cimitero di guerra del Commonwealth mentre Di Maio e Bonafede saranno alla Sinagoga per rendere omaggio alla Brigata ebraica.\nAnche quest'anno a Roma la Comunit\u00e0 ebraica celebrer\u00e0 separatamente il 25 aprile e non prender\u00e0 parte al corteo dell'Anpi.\n\"Io festegger\u00f2 il 25 aprile - aveva detto nei giorni scorsi il leader M5s Luigi Di Maio - perch\u00e9 \u00e8 un giorno importante per la nostra storia\". \"Un giorno - ha aggiunto - in cui festeggiamo chi ha vinto, i nostri nonni che hanno combattuto una battaglia contro un regime e che hanno ottenuto il risultato di darci la libert\u00e0 e la democrazia. Io ho ben chiaro da che parte stare il 25 aprile, dalla parte dei partigiani che ci hanno liberato, non dalla parte di chi parla male dei partigiani o di chi vuole dire che il 25 aprile non \u00e9 stato il giorno della Liberazione\".\nNel 2017 Di Maio criticava l'allora governo Renzi con un post sul 25 aprile: 'Coraggio, liberiamoci dall'ipocrisia. Questa \u00e8 l'ultima festa che celebreremo sotto un governo dei partiti'.", "titolo_articolo": "25 aprile: la festa della Liberazione divide la maggioranza", "tags": []}