{"categoria": "Politica", "sottotitolo": "La Lega va all'attacco ma Spadafora: 'Surreali polemiche omofobe'", "testo": "Scontro nella maggioranza dopo la partecipazione di Vladimir Luxuria al programma 'Alla Lavagna!' su Rai 3. Lega e Fratelli d'Italia vanno all'attacco. Il vice presidente della commissione parlamentare per l'infanzia e l'adolescenza, il leghista Simone Pillon bolla come\u00a0 \"inaccettabili le lezioni di gender a una classe di bambini\". E annuncia: presenteremo un'interrogazione in Commissione vigilanza Rai.\u00a0\n\"La puntata con Luxuria della trasmissione 'Alla lavagna' - dice\u00a0anche il vicepresidente della Camera dei Deputati Fabio Rampelli di Fratelli d'Italia- fa vergognare del servizio pubblico radio televisivo. I genitori di questi ragazzini erano stati avvisati?\".\nMa a scendere in campo a favore della ex parlamentare \u00e8 il sottosegretario alla presidenza del Consiglio Vincenzo Spadafora:\u00a0 \"In merito alle polemiche sulla messa in onda su Rai 3 della puntata \"Alla lavagna\" con Vladimir Luxuria, l'unica cosa che trovo a dir poco surreale \u00e8 continuare ad avere atteggiamenti omofobi e culturalmente regrediti, che non tengono conto della realt\u00e0 e del rispetto dei diritti di tutti. Penso che la Rai abbia fatto molto bene e che occasioni del genere vadano sostenute\".\u00a0\n\"Salvini in una puntata precedente ha parlato di sovranismo, chiedo a Pillon voleva anche lui indottrinare i bambini o semplicemente ha espresso la sua opinione come ho fatto io con il bullismo?\", replica anche Vladimir Luxuria. Sempre rivolta a Pillon, Luxuria ha aggiunto: \"Fare un doppio senso sulla favola dell'uccello in gabbia, \u00e8 irrispettoso nei confronti dei bambini ed \u00e8 da chi \u00e8 ossessionato dal sesso\".", "titolo_articolo": "Scontro nella maggioranza sulla 'lezione' di Luxuria in Rai", "tags": []}