{"categoria": "Politica", "sottotitolo": "Fico: l'opposizione fa il suo lavoro. Tria soddisfatto: 'Evitato commissariamento Paese per 5-7 anni'", "testo": "La manovra \u00e8 legge. Il s\u00ec definitivo \u00e8 arrivato dalla Camera a poche ore dall'esercizio provvisorio con i voti a favore di M5s e Lega. I s\u00ec sono stati 313, i no 70. Hanno votato contro Forza Italia e Fratelli d'Italia. Non hanno partecipato al voto Pd e Leu. Alla proclamazione del risultato, abbracci tra il premier Conte e i ministri. Di Maio si dice 'soddisfattissimo' e anche il presidente Conte parla dell''inizio della stagione del riscatto' evidenziando: 'L'Italia riparte'.\nIl traguardo della manovra \u00e8 stato raggiunto \"entro i tempi previsti che ci hanno evitato da un lato la gestione del bilancio con le mani legate dall'esercizio provvisorio e dall'altro una procedura europea per deficit eccessivo che di fatto avrebbe commissariato il Paese per 5-7 anni\", dice in in una nota il ministro dell'Economia Giovanni Tria, sottolineando che si rispettano \"le promesse elettorali con una manovra mirata a sostenere la crescita e a difendere la pace sociale in una congiuntura europea e internazionale che non si annuncia favorevole\".\n\"L'Italia ha adottato la legge di bilancio, dopo lunghe discussioni e momenti difficili. Ne seguiremo attentamente l'esecuzione. Ribadisco di nuovo che il dialogo con la Commissione Ue si \u00e8 concentrato unicamente sul rispetto delle regole comuni, mai sulle misure individuali!\". Lo scrive su Twitter il commissario agli Affari economici Pierre Moscovici dopo il via libera definitivo del Parlamento alla manovra.\u00a0\n\nL'Italia ha adottato la legge di bilancio, dopo lunghe discussioni e momenti difficili. Ne seguiremo attentamente l\u2019esecuzione. Ribadisco di nuovo che il dialogo con la @EU_Commission si \u00e8 concentrato unicamente sul rispetto delle regole comuni, mai sulle misure individuali!\n\u2014 Pierre Moscovici (@pierremoscovici) 30 dicembre 2018\n\nNelle dichiarazioni di voto, scontro Lega-Fi. Per gli azzurri, '\u00e8 una legge contro gli italiani'. 'La macelleria sociale \u00e8 iniziata con la legge Fornero del governo Monti che voi sostenevate', la replica del Carroccio. 'E' una manovra pericolosa', per i Dem. 'Non c'\u00e8 cambiamento, potevano scriverla Renzi e la Boschi', ha attaccato la Meloni.Gli italiani si accorgeranno \"presto, presto\" degli effetti positivi della cosiddetta 'manovra del popolo'. Ne \u00e9 convinto il premier Giuseppe Conte rispondendo a una domanda dell'ANSA all'uscita dall'Aula della Camera dopo l'approvazione della legge di bilancio. \"Facciamo entrare in vigore le norme\", ha aggiunto Conte.Il ministro dell'Economia Giovanni Tria \"smentisce\" le indiscrezioni su sue possibili dimissioni dal dicastero. Uscendo dall'Aula della Camera dopo l'approvazione della manovra, alla domanda se quindi resti al ministero, ha risposto: \"non vedo perch\u00e9 no\".\u00a0La manovra economica approvata dal Parlamento \"\u00e9 quella che tutti abbiamo voluto\", risponde il ministro dell'Economia alla domanda se \u00e9 la legge di bilancio che voleva o se almeno gli assomiglia.\n\"Fi prova disprezzo per questa Manovra ed anche per noi della Lega? Se non ricordo male l'ultimo governo Monti lo appoggi\u00f2 Fi e la macelleria sociale che \u00e8 iniziata con quel governo \u00e8 partita proprio dalla legge Fornero che oggi proviamo a correggere\". Cos\u00ec nell'Aula della Camera Riccardo Molinari della Lega nella dichiarazione di voto sulla Manovra. E' la risposta a quanto ha detto ieri Giorgio Mul\u00e8 di Forza Italia - \"la votate con il nostro disprezzo\" - e oggi ha detto l'altro azzurro Roberto Occhiuto: \"Questa \u00e8 una manovra che non serve all'Italia, ma \u00e8 contro l'Italia e contro gli italiani: aumenter\u00e0 le tasse e porter\u00e0 il Paese in recessione\". \"Quando tagli\u00f2 le pensioni la Fornero pianse. Voi avete fatto la stessa identica cosa senza versare una lacrima\", ha aggiunto, con una stoccata alla Lega: \"La manovra \u00e8 stata fatta affidando le chiavi della politica economica al M5S che non vuole sviluppo e ricchezza ma vuole solo alimentare odio ed invidia sociale\".In mattinata bagarre alla Camera durante l'esame degli odg alla manovra per un post del blog del M5S che parla di 'terrorismo' e denuncia un 'attacco' a 'governo, Manovra del Popolo e Democrazia'. 'Da presidente della Camera dico che la democrazia non \u00e8 sotto attacco. Tutti si esprimono in modo libero, le opposizioni fanno il loro lavoro: \u00e8 loro diritto opporsi alla legge di Bilancio', taglia corto Fico. Il dibattito si accende, mentre dal blog pentastellato sparisce il post. Interviene intanto Palazzo Chigi per smentire le ipotesi di rimpasto nel governo a gennaio: 'Nessun rimpasto. Non esiste alcuna ipotesi di rimpasto. In nessun vertice si \u00e8 mai parlato di rimpasto. Mai'.\n\"Ridicole le opposizioni che contestano una manovra economica che rimette nelle tasche degli Italiani pi\u00f9 di 20 miliardi di euro. Gli Italiani non hanno nostalgia di Monti, Renzi e Fornero, avanti tutta!\". Lo dice il vicepremier e ministro dell'Interno Matteo Salvini.Fdi voter\u00e0 contro la Manovra economica alla Camera: lo ha annunciato all'Assemblea di Montecitorio Giorgia Meloni spiegando che \"questa non \u00e8 una manovra di cambiamento, avrebbe potuto essere stata scritta da Matteo Renzi e da Maria Elena Boschi\".\"Questa manovra ha un disegno pericoloso: questa maggioranza vuole modificare lo statuto della nostra democrazia. E' regressiva per lo Stato sociale e per la democrazia\". Lo dice nell'Aula della Camera Emanuele Fiano del Pd in dichiarazione di voto finale sulla Manovra. \"Noi non intendiamo partecipare a questo disegno. Resteremo in quest'Aula per rispetto al Parlamento ma non parteciperemo al voto\", annuncia Fiano.", "titolo_articolo": "Manovra Lega-M5S \u00e8 legge. No di FI, i Dem non votano. Ue: 'Vigileremo'. Bagarre per post dei pentastellati", "tags": []}