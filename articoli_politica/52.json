{"categoria": "Politica", "sottotitolo": "\"Le mie parole durante un corso teatrale, non rappresentano il mio pensiero\" ", "testo": "Nuovo corto circuito mediatico per il capo ufficio stampa del presidente del Consiglio che finisce ancora una volta nel mirino dei media e dei social per un fuori onda molto \"politically incorrect\", urlano dalle opposizioni. C'\u00e8 un video choc, di oltre 10 anni fa, che immortala Rocco Casalino che offende anziani, bambini e persone affette da sindrome di Down. Parole oggettivamente imbarazzanti ma che, si difende Casalino, dovevano essere volutamente provocatorie. Il riferimento \u00e8 ad una lezione di giornalismo dove era stato chiamato a partecipare. L'attuale portavoce del premier all'epoca della ripresa video studiava recitazione in una scuola di Milano ed era stato contestualmente invitato a prendere parte ad una lezione di giornalismo organizzata dalla provincia di Milano. In quella sede un giovane Rocco Casalino affermava che anziani, bambini e down gli davano \"danno fastidio\". \"Non ho nessuna voglia di relazionarmi a loro, non ho nessuna voglia di aiutarli. Non mi va di stare dietro ai vecchietti, ai bambini, ai down\".\nLa polemica divampa immediatamente con i partiti di tutto l'arco costituzionale che chiedono le sue dimissioni. Ma lui si difende incredulo. \"Oggi la stampa italiana pubblica vere e proprie bufale sul mio conto, con il solo obiettivo di colpirmi, infangarmi e mettere in dubbio la mia professionalit\u00e0. E' stato pubblicato un video che risale ad oltre 10 anni fa, quando frequentavo il Centro Teatro Attivo di Milano\" replica l'ex concorrente del Grande Fratello sottolineando come le parole che si sentono nel video nei confronti di chi soffre della sindrome di Down \"sono inserite in quel contesto e non rappresentano assolutamente il mio pensiero, n\u00e9 oggi n\u00e9 allora\". Anche la scuola di teatro, prende le distanze dalle parole pronunciate allora da Casalino ma conferma: l'attuale responsabile della comunicazione di palazzo Chigi ha effettivamente frequentato i suoi corsi anche se \"il video non \u00e8 stato girato presso la nostra sede, n\u00e9 in un corso organizzato da noi. La nostra scuola promuove da sempre, attraverso il teatro, una filosofia di inclusione\". Ma non basta. In un altro spezzone del filmato, recuperato da La Stampa, Casalino si dilunga in una sua interpretazione sulla banalit\u00e0.\n\"Siamo abituati alla banalit\u00e0, alla semplificazione di ogni cosa, quindi anche un periodo come la Seconda Guerra Mondiale con la sua complessit\u00e0, noi siamo abituati a semplificarla con Hitler 'male', ebrei 'poveretti' e basta, senza comprendere la complessit\u00e0 storica che ha portato i tedeschi a odiare gli ebrei e poi a incenerirli, per quanto ingiusto, per\u00f2 c'\u00e8 sempre una complessit\u00e0, dobbiamo sempre capire che la storia \u00e8 fatta di uomini identici a noi\". In difesa del portavoce di Palazzo Chigi scende in campo il giornalista e blogger Enrico Fedocci, l'organizzatore del corso a cui partecip\u00f2 Casalino. \"Portavo i personaggi in aula, affinch\u00e9 i miei studenti li intervistassero. E dissi a Casalino: 'Provocali'. La sua risposta fu: 'Devo recitare un personaggio?'. 'Bravo' replicai\". Tra gli invitati al corso, oltre Casalino, anche \"Mario Moretti, ex capo delle Brigate Rosse, Platinette,, l'inviato di guerra Ettore Mo, lo speaker radiofonico Zap Mangusta ma anche dirigenti di polizia per simulare conferenze stampa su omicidi, operazioni antidroga, affinch\u00e9 gli studenti imparassero a gestire vari argomenti\". E Casalino? \"Era un personaggio tv, piuttosto discusso per le sue ospitate a Buona Domenica ai limiti col trash\", spiega Fedocci.", "titolo_articolo": "Video di Casalino su anziani e down. Pd: 'Conte lo mandi via'. Ira del portavoce: 'Vogliono infangarmi'", "tags": []}