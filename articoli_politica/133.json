{"categoria": "Politica", "sottotitolo": "Il Capo dello Stato riceve al Quirinale i nuovi Cavalieri e alfieri del lavoro", "testo": "\"L'economia italiana presenta buoni fondamentali, a cominciare da quelle risorse di cittadini e imprese rappresentate dal risparmio delle famiglie e dall'avanzo della bilancia commerciale. Siamo in grado di fronteggiare le difficolt\u00e0 che abbiamo davanti. Possiamo crescere, e raggiungere migliori livelli di giustizia sociale. La pi\u00f9 diffusa consapevolezza del bene comune aumenta la fiducia e la sicurezza nella societ\u00e0. Abbiamo assolutamente bisogno di ispirare fiducia. Le imprese lo sanno\": lo ha detto il presidente Sergio Mattarella, ricevendo al Quirinale i cavalieri del lavoro.\n\"Vanno garantiti equilibri che rafforzino le nostre imprese e tutelino il risparmio degli italiani, riducano le aree di povert\u00e0, consentano di ammodernare le infrastrutture. Parliamo di equilibri dinamici, che vanno continuamente verificati guardando ci\u00f2 che accade fuori da noi, nella Ue, che resta vitale per il nostro futuro, nei mercati interdipendenti che sono esposti a brusche variazioni in conseguenza di vari fattori di instabilit\u00e0\", ha aggiunto il Capo dello Stato.\u00a0\n\"Il lavoro - secondo Mattarella - resta la vera priorit\u00e0, la bussola di ogni nostro sforzo. Per questo l'impegno degli imprenditori a rendere pi\u00f9 forti le loro aziende, a investire, a cercare nuovi mercati, a innovare, a migliorare la qualit\u00e0 dentro e fuori la fabbrica e l'impatto con l'ambiente esterno \u00e8 altamente prezioso\".\n\"Sarebbe un errore pensare di determinare i nostri equilibri economici e sociali, come se questi rispondessero soltanto a un orizzonte interno - ha rilevato -. Viviamo in un mondo in cui si moltiplicano le interdipendenze. Abbiamo bisogno di un'Europa che dia priorit\u00e0 a uno sviluppo equilibrato ed \u00e8 necessario privilegiare interventi che favoriscano investimenti pubblici e privati\".\u00a0\n\"Il messaggio che vorrei trarre - ha aggiunto - \u00e8 che dobbiamo essere capaci di mettere il bene comune al centro della nostra azione. Esiste il proficuo confronto tra idee diverse, c'\u00e8 il contrasto di interessi, ma nessuno deve perdere di vista l'interesse comune, n\u00e9, tantomeno, il domani di chi verr\u00e0 dopo di noi. Di questi giovani che esprimono cos\u00ec grandi valori e risorse. Non c'\u00e8 calcolo di breve periodo che possa giustificare il rischio di comprimere un potenziale di sviluppo per l'intera comunit\u00e0\".\u00a0\nSecondo il Presidente della Repubblica, lo\u00a0sviluppo sostenibile del Paese \"\u00e8 strettamente connesso alla sua unit\u00e0. L'Italia diverr\u00e0 pi\u00f9 forte se riuscir\u00e0 a ridurre i divari esistenti tra Nord e Sud, tra citt\u00e0 e aree interne, tra territori dotati di infrastrutture moderne ed efficienti e zone strutturalmente pi\u00f9 svantaggiate\".\u00a0\n\"L'unit\u00e0 nazionale non \u00e8 soltanto un dato territoriale. L'unit\u00e0 - ha proseguito - si fonda sulla coesione della societ\u00e0, ed \u00e8 minacciata dagli squilibri, dalle diseguaglianze, dalle marginalit\u00e0, dalla mancata integrazione. Per questo il lavoro, come indica la nostra Costituzione, \u00e8 elemento basilare dell'unit\u00e0. Il lavoro per tutti: obiettivo a cui le politiche pubbliche devono tendere costantemente, cercando di rimuovere gli ostacoli che ne impediscono il pieno raggiungimento\".", "titolo_articolo": "Mattarella: 'Il lavoro la vera priorit\u00e0'. E aggiunge: 'Possiamo crescere, dobbiamo ispirare fiducia'", "tags": []}