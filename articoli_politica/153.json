{"categoria": "Politica", "sottotitolo": "Il premier vede Angela Merkel a Berlino. Cancelliera: 'Collaboreremo con l'Italia sui migranti'", "testo": "\"L'Italia \u00e8 uno dei paesi che accoglie e ha accolto molti migranti\", intendiamo \"collaborare molto strettamente\" su questo tema. \"Anche la Germania \u00e8 colpita molto direttamente\", dunque \u00e8 interesse di tutti. Lo ha detto la cancelliera tedesca Angela Merkel, in conferenza stampa con il premier Giuseppe Conte.\nLA CONFERENZA STAMPA\u00a0\n\n\"Sappiamo che l'Italia ha problemi con la disoccupazione giovanile, anche su questo \u00e8 importante collaborare - ha detto la cancelliera -. Possiamo dare dei suggerimenti in base all'esperienza con l'unificazione tedesca. Si sono gi\u00e0 incontrati i nostri ministri del Lavoro\".\n\"La posta in gioco per l'Europa \u00e8 altissima - ha detto il premier Conte -, i temi dell'immigrazione e della governance economica dell'Ue possono e devono essere occasione per pervenire a costruire un'Europa pi\u00f9 forte e pi\u00f9 equa che possa rispondere ai bisogni primari dei cittadini\".\n\"L'Unione europea deve cambiare approccio. L'Italia non pu\u00f2 continuare a fare da sola\" sui migranti, ha detto il premier Giuseppe Conte a Berlino. \"Servono adeguati meccanismi di solidariet\u00e0\" della Ue, ha aggiunto.\n\"Tema cruciale del mio governo \u00e8 la lotta alla povert\u00e0 e il reddito di cittadinanza, la riforma dei centri per l'impiego, che si inseriscono in una serie di riforme strutturali - ha detto Giuseppe Conte -. Personalmente non posso come responsabile del governo rimanere indifferente a certi dati: lo scorso anno 2,7 milioni di italiani hanno ricorso a mense per i poveri e pacchi alimentari. La nostra proposta sul reddito di cittadinanza va in questa direzione e l'Europa \u00e8 essenziale. Dalla Germania possiamo prendere esempio sugli strumenti da utilizzare\".\u00a0\n\"In sede di discussione del quadro finanziario faremo pesare la nostra voce per orientare i fondi europei verso misure di sostegno proprio a favore del'inclusione sociale\".\n\"Sulla Libia dobbiamo - ha detto ancora Conte - continuare a lavorare per la stabilizzazione del Paese ed \u00e8 fondamentale sostenere le autorit\u00e0 libiche nel contrasto ai network criminali che sfruttano l'immigrazione. Apprezziamo la disponibilit\u00e0 della Germania, ma anche in questo campo l'Europa deve dare prova di concreta solidariet\u00e0\".\n\"Bisogna superare Dublino in favore di un nuovo approccio solidale, chi mette piede in Italia mette piede in Ue\", ha aggiunto Conte.\nPer l'emergenza migranti \"servono soluzioni europee, senza innescare dinamiche bilaterali che rischiano di costituire la fine di Schengen\", ha detto Conte in conferenza stampa con la cancelliera tedesca Angela Merkel.", "titolo_articolo": "Migranti, Conte: 'Servono soluzioni Ue o finisce Schengen'", "tags": []}