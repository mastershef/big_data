{"categoria": "Cronaca", "sottotitolo": "'Una societ\u00e0 quanto pi\u00f9 cura gli ultimi tanto pi\u00f9 \u00e8 civile'", "testo": "Il Papa, nel discorso alle autorit\u00e0 romene, parla del fenomeno dell'emigrazione \"che ha coinvolto diversi milioni di persone che hanno lasciato la casa e la Patria per cercare nuove opportunit\u00e0 di lavoro e di vita dignitosa\". \"Rendo omaggio ai sacrifici di tanti figli e figlie della Romania che, con la loro cultura, il loro patrimonio di valori e il loro lavoro, arricchiscono i Paesi in cui sono emigrati, e con il frutto del loro impegno aiutano le loro famiglie rimaste in patria\", ha sottolineato il Papa.\n\"Quanto pi\u00f9 una societ\u00e0 si prende a cuore la sorte dei pi\u00f9 svantaggiati, tanto pi\u00f9 pu\u00f2 dirsi veramente civile\". Lo ha detto Papa Francesco nell'incontro con le autorit\u00e0 della Romania. La \"vocazione pi\u00f9 nobile a cui uno Stato deve aspirare\" \u00e8 \"farsi carico del bene comune del suo popolo\". E' necessario \"costruire una societ\u00e0 inclusiva\", \"una societ\u00e0 dove i pi\u00f9 deboli, i pi\u00f9 poveri e gli ultimi non sono visti come indesiderati, come intralci che impediscono alla 'macchina' di camminare, ma come cittadini e fratelli da inserire a pieno titolo nella vita civile\".\nIl telegramma a Mattarella - \"Nel momento in cui mi accingo a partire per il viaggio apostolico in Romania, mi \u00e8 gradito rivolgere a lei signor Presidente e a tutti gli italiani il mio affettuoso e beneaugurante saluto, che accompagno con ogni pi\u00f9 cordiale ed orante auspicio di pace e di serenit\u00e0\". Lo dice Papa Francesco in un telegramma inviato al Presidente della Repubblica Sergio Mattarella in occasione della sua partenza per la Romania.", "titolo_articolo": "Il Papa a Bucarest: romeni emigrati sono ricchezza per altri Paesi", "tags": ["cattolico romana", "archiviato", "leonardo da vinci", "francesco", "may", "person", "alitalia", "organization"]}