{"categoria": "Politica", "sottotitolo": "'Le sue parole solo a fini elettorali interni'. Il vicepremier: 'Macron paragon\u00f2 il nostro governo alla lebbra'", "testo": "\"Una proposta inattesa, sconveniente\", addirittura \"un'ingerenza negli affari interni della Francia\": i gilet gialli - o almeno la loro area pi\u00f9 moderata che ora pensa di strutturarsi in un partito - respingono la mano tesa di Luigi Di Maio e rispediscono al mittente la proposta di collaborazione del leader pentastellato, che nel suo appoggio alla protesta aveva offerto loro anche la piattaforma Rousseau. Con l'obiettivo di cooptarli come possibile alleato a livello europeo. \"Quella del vostro vicepremier \u00e8 un'ingerenza negli affari interni del nostro Paese\", \u00e8 la bocciatura che arriva da Jacline Mouraud, la 'pasionaria' ex portavoce della cosiddetta ala moderata, che ora lavora al suo progetto di partito politico smarcato da quelli tradizionali, 'Les Emergents'. \"Davvero - dice intervistata dall'ANSA - mi domando come sia possibile che un ministro italiano abbia bisogno di schierarsi contro un presidente di un Paese vicino\". Dall'Eliseo, intanto, scelgono di snobbare l'endorsement del leader M5s ai rivoltosi: \"Non vale la pena rilasciare dichiarazioni\" e d'altra parte \"l'interlocutore naturale del presidente della Repubblica \u00e8 il premier Giuseppe Conte\", \u00e8 il commento velenoso che lasciano filtrare dagli ambienti vicini a Macron. Derubricando a uno \"slogan a fini elettorali interni\" la sortita del capo 5stelle.\nLuigi Di Maio stamattina aveva ribattuto: \"La ministra per gli Affari europei Nathalie Loiseau, dopo la mia lettera di ieri mattina ai Gilet Gialli, ha dichiarato: \"La Francia si guarda bene dal dare lezioni all'Italia. Salvini e Di Maio imparino a fare pulizia in casa loro\". Forse si dimentica di quando il suo presidente, Macron, parlando del nostro governo ci aveva paragonato alla lebbra\". E Di Maio ricorda le sue parole: \"li vedete crescere come una lebbra, un po' ovunque in Europa, in Paesi in cui credevamo fosse impossibile vederli riapparire\". \"Il popolo francese chiede il cambiamento e un maggiore ascolto delle loro esigenze. Non posso non condividere questi desideri, n\u00e8 penso di dire nulla di offensivo verso i cittadini francesi\". \"Quanta ipocrisia\" afferma \"E' chiaro che qualcosa deve cambiare. Come ad esempio \u00e8 ora di smettere di impoverire l'Africa con politiche colonialiste, che causano ondate migratorie verso l'Europa e che l'Italia si \u00e8 trovata pi\u00f9 volte a dover affrontare da sola\".\n\"Gilet gialli, non mollate!\" era l'incipit del post pubblicato dal vicepremier e ministro dello Sviluppo Economico, Luigi Di Maio, sul Blog delle Stelle.\n\"Il MoVimento 5 Stelle - assicura - \u00e8 pronto a darvi il sostegno di cui avete bisogno. Come voi, anche noi condanniamo con forza chi ha causato violenze durante le manifestazioni, ma sappiamo bene che il vostro movimento \u00e8 pacifico\". Quindi l'offerta di mettere a loro disposizione alcuni strumenti della piattaforma Rousseau. Poco dopo, arriva anche il tweet anti-Macron dell'alleato leghista Matteo Salvini: \"Sostegno ai cittadini perbene che protestano contro un presidente che governa contro il suo popolo ma assoluta, ferma e totale condanna di ogni episodio di violenza che non serve a nessuno\".\nDue prese di posizione che a Parigi, come prevedibile, non sono piaciute. \"La Francia si guarda bene dal dare lezioni all'Italia. Salvini e Di Maio imparino a fare pulizia in casa loro\", \u00e8 il secco commento via Twitter della ministra per gli Affari europei Nathalie Loiseau. Quello dei due vicepremier risulta infatti essere un messaggio senza precedenti, soprattutto per un esecutivo - quello giallo-verde - che ha sempre rivendicato il proprio sovranismo e la propria opposizione a ogni forma di ingerenza di Stati stranieri, a cominciare dalla Francia, nella propria politica interna.\nA intervenire \u00e8 anche l'Ue.\"Non facciamo commenti ad altri commenti, tantomeno quando vengono da commentatori professionali\", ma sulla questione dei gilet gialli \"la Commissione Ue sostiene il presidente Macron e le autorit\u00e0 francesi, che hanno tutta la nostra fiducia per mettere in opera il programma per cui il presidente \u00e8 stato eletto\", cos\u00ec il portavoce del presidente Juncker risponde a chi gli chiede cosa pensi la Commissione europea del sostegno espresso da esponenti del Governo italiano ai gilet gialli.", "titolo_articolo": "Scontro con la Francia sui gilet gialli: Eliseo, Di Maio? L'interlocutore di Macron \u00e8 Conte", "tags": []}