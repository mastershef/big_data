{"categoria": "Politica", "sottotitolo": "Gi\u00e0 Bussetti aveva detto: 'E' una cosa sulla quale si pu\u00f2 riflettere'", "testo": "Decidere se far indossare o meno il grembiule agli alunni rientra nell'autonomia delle singole scuole che volendo possono reintrodurli nel proprio regolamento.\u00a0In alcune scuole elementari ci sono presidi che si sono gi\u00e0 posti il problema dell'uniformit\u00e0 degli abiti, alcuni l'hanno risolta adottando i grembiuli, molti altri hanno scelto di far comprare ai genitori degli alunni maglie e felpe di uno stesso colore da far indossare ai piccoli. Il tema \u00e8 tornato oggi d'attualit\u00e0 perch\u00e9 il ministro dell'interno Matteo Salvini, durante una intervista a Tg2Italia, ha rilanciato l'idea: \"Almeno alle scuole elementari rimettere il grembiule farebbe bene ai bambini ed eviterebbe simboli di diversit\u00e0\".\n\"Nessuna preclusione ideologica per il grembiule delle scuole materne ed elementari - afferma il presidente dell'Associazione Nazionali Presidi del Lazio Mario Rusconi - Siamo anche favorevoli alla divisa o alle tute per le medie e superiori, purch\u00e9 la cosa non venga normata da una legge ma sia presa come decisione dal Consiglio d'istituto, sentiti i genitori, e dal collegio dei docenti cos\u00ec come sancisce l'autonomia scolastica.E nei fatti \u00e8 gi\u00e0 cos\u00ec\".\u00a0La reintroduzione del grembiule non \u00e8 una idea nuova, gi\u00e0 lo scorso 30 novembre il ministro del Miur, Marco Bussetti, a margine di una iniziativa a Verona rispondendo ai cronisti sul tema di un possibile ritorno dei grembiuli nelle scuole elementari, spieg\u00f2: \"Se la scelta del grembiule a scuola \u00e8 condivisa e accettata dall'istituto \u00e8 una cosa sulla quale si pu\u00f2 anche riflettere sicuramente\".", "titolo_articolo": "Salvini rilancia grembiule a scuola. Presidi: 'Ok ma c'\u00e8 autonomia scuole'", "tags": []}