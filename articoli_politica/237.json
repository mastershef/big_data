{"categoria": "Politica", "sottotitolo": "'Alla gente non interessano i dibattiti ideologici, noi vogliamo cambiare l'Europa': cos\u00ec il leader leghista", "testo": "\"Oggi a questo tavolo non ci sono nostalgici estremisti, gli unici nostalgici sono a Bruxelles\". Lo ha detto Matteo Salvini aprendo la conferenza internazionale 'Verso l'Europa del Buonsenso!' con J\u00f6rg Meuthen (Alternative f\u00fcr Deutschland - Efdd), Olli Kotro (The Finns Party - Ecr) e Anders Vistisen (Dansk Folkeparti - Ecr).\nIl leader della Lega attacca ancora Di Maio. \"Sono stanco del dibattito fascisti, comunisti, destra e sinistra, non ci interessa e non interessa a 500 milioni di cittadini europei. Noi guardiamo al futuro, il dibattito sul passato lo lasciamo agli storici\" dice Salvini.\u00a0L'obiettivo \u00e8 diventare il primo gruppo europeo, il pi\u00f9 numeroso. Abbiamo l'obiettivo di vincere e cambiare l'Europa\".\u00a0Il nuovo gruppo al parlamento europeo di cui si sta facendo promotore Matteo Salvini, e che nasce oggi a Milano, ha l'obiettivo di essere \"in quasi tutti i Paesi europei\". \"L'obiettivo \u00e8 di essere in tanti e vincolanti e di nominare commissari\". \"Pd e Fi governano l'Europa da sempre - ha aggiunto Salvini - \u00e8 difficile che parli di cambiare l'Europa chi la governa da anni\".\n\"Non ci sono cattive compagnie al tavolo. Le cattive compagnie sono quelle che governano l'Europa\"ha precisato il leader della Lega rispondendo alle critiche sulla presenza di Alternative fur Deutschland nel rassemblement voluto da lui in vista delle Europee.\u00a0\"Le polemiche locali ci interessano poco\", ha detto Salvini rispondendo\u00a0se le alleanze a livello europeo possono creare problemi alla Lega con il Movimento 5 Stelle. \"Noi stiamo preparando una nuova Europa. Con tutto il rispetto per la sensibilit\u00e0 di chiunque, stiamo lavorando per il futuro dei nostri figli\".\nMatteo Salvini sar\u00e0 capolista della Lega in tutte le circoscrizioni alle elezioni europee. Lo stesso segretario ha confermato la notizia.\n\u00a0Il video\u00a0dell'evento \"Verso l'Europa del Buonsenso!\"\u00a0\n\nUn \"appello per l'Europa\" firmato da Confindustria, Cgil, Cisl e Uil in vista delle elezioni europee. \"Esortiamo i cittadini di tutta Europa ad andare a votare per sostenere la propria idea di futuro e difendere la democrazia, i valori europei, la crescita economica sostenibile e la giustizia sociale\", si legge nel documento, che parte dalla centralit\u00e0 del lavoro. Ai deputati italiani si chiede \"prioritariamente\" un piano straordinario per gli investimenti, una politica industriale Ue e l'impegno per lo sviluppo del dialogo sociale e la contrattazione.\n\"Il Movimento 5 Stelle non far\u00e0 alleanze con le forze sovraniste in Europa, \u00e8 stato gi\u00e0 detto e chiarito. Il Movimento \u00e8 altro rispetto alla Lega, in Europa come in Italia\", ha detto il presidente della Camera Roberto Fico.", "titolo_articolo": "Salvini: 'Oggi gli unici nostalgici sono a Bruxelles'", "tags": []}