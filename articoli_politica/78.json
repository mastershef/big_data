{"categoria": "Politica", "sottotitolo": "\"Ho firmato per prof Silvestri\",ma per tanti su Fb \u00e8 \"traditore\"", "testo": "Bufera di critiche e insulti su Facebook contro Beppe Grillo, dopo aver firmato il 'patto per la scienza' proposto dall'immunologo Roberto Burioni. Un testo che sostiene la ricerca scientifica, contrasta la pseudomedicina e di fatto sconfessa la battaglia 'no-vax'. E proprio per questa ragione oltre 400 follower di Grillo si sono scatenati dando, pressoch\u00e8 unanimi, del \"traditore\" al cofondatore del M5S.\u00a0\u00a0\u00a0 I commenti sono durissimi: \"mai pi\u00f9 il mio voto dopo questo voltafaccia\", \"ci avevate promesso di abolire i vaccini e invece adesso ce li volete iniettare con forza\". \"Voltagabbana\". C'\u00e8 anche chi posta un video del 1998, in cui Grillo si batte contro i vaccini, e sotto il commento sarcastico: \"Questo Grillo qui di oggi \u00e8 lo stesso di questo video?\". Un'ondata di sdegno da cui si distinguono in pochissimi. Pi\u00f9 tardi, arriva la \"difesa\", direttamente di Grillo, che sul blog aggiunge un P.S: \"Ho ricevuto il presente appello dal Professor Guido Silvestri. Non conosco il Professor Roberto Burioni\".", "titolo_articolo": "Bufera contro il Grillo \"pro-vax\"", "tags": []}