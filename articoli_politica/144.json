{"categoria": "Politica", "sottotitolo": "Applausi dalla Lega e da parte del Movimento cinque stelle", "testo": "\"Il sacrosanto diritto alla legittima difesa \u00e8 legge. E' un giorno bellissimo per gli italiani\". E' raggiante Matteo Salvini appena la Lega incassa l'ok definitivo al secondo provvedimento-manifesto per il suo partito e cos\u00ec parla ai cronisti. Prima, in Aula, l'entusiasmo \u00e8 tutto per fotografi e cameramen: a fine voto, il ministro dell'Interno raggiunge i banchi dei senatori leghisti, e con loro si mette in posa verso la tribuna. Tutti col pollice in alto mentre scorrono i clic a raffica.\nLegittima difesa, Salvini: Un gran giorno per italiani\n\n// <![CDATA[\nvar w = $('.resp-iframe').width();var h = parseInt(((w / 16) * 9));$('.resp-iframe').height(h);\n// ]]>\n\"Ormai \u00e8 lo stadio!\", urla la senatrice del Pd Monica Cirinn\u00e0. Come altri 33 Democratici, ha votato contro il disegno di legge che \u00e8 stato approvato in terza lettura dal Senato con 201 s\u00ec, 38 no e 6 astensioni. In base alla riforma, la difesa di chi respinge, armato, un'aggressione o una minaccia subita in casa o sul lavoro \u00e8 sempre legittima, e la persona non \u00e8 punibile se era in \"grave turbamento\". Automatismi pericolosi secondo la magistratura: \"Tutti saranno meno garantiti\", tuona il presidente dell'Anm Francesco Minisci, che rimarca di nuovo i \"numerosi dubbi di incostituzionalit\u00e0 che la nuova legge comporta\".\n\n\n\u00a0\n\u00a0Guarda le fotoLegittima difesa, l'esultanza della Lega. Cartoline dall'Aula\n\nSalvini sminuisce le critiche: \"Non c'\u00e8 nessuna perplessit\u00e0, per chi ha letto il testo\". A stroncare la legge anche i penalisti: \"E' inutile e pericolosa e interviene su un'emergenza virtuale, inesistente, visto che i casi di legittima difesa in casa sono due all'anno e si tratta di assoluzioni\", ricorda il presidente dell'Unione delle Camere penali Giandomenico Caiazza. Intanto orgoglioso per aver vinto \"una battaglia lunga 15 anni\", il vicepremier leghista ringrazia \"gli amici dei 5 Stelle\" ma anche quelli di Forza Italia e Fratelli d'Italia che hanno votato dalla stessa parte.\nMa stavolta il provvedimento sarebbe passato anche senza i voti dei forzisti e del partito di Giorgia Meloni, sebbene al pelo. Nella maggioranza sono stati 51 i s\u00ec della Lega e 91 dei 5 stelle. La somma fa 142, esattamente il quorum necessario per la votazione rispetto al numero legale. Insomma l'alleanza M5s-Lega ha retto ma nel Movimento non sono mancati i dissensi, come una settimana fa nel voto sul caso Diciotti. Allora, le dissidenti furono tre: Paola Nugnes, Elena Fattori e Virginia La Mura. A loro ora si sono aggiunti Barbara Floridia, Matteo Mantero e Michela Montevecchi. Non a caso a fine votazione, i leghisti si alzano e applaudono. Li imita una parte degli alleati.\nTra i ministri invece assenti quelli 5 Stelle: sui banchi del governo c'\u00e8 il trio leghista Salvini, Giulia Bongiorno della Pubblica amministrazione e Gian Marco Centinaio responsabile delle Politiche agricole. Maggioranza quindi salva ma in continuo calo a Palazzo Madama, dove i numeri sono pi\u00f9 stretti della Camera. Complessivamente i due gruppi toccano quota 165 senatori (107 M5s e 58 Lega) e 161 \u00e8 la maggioranza \"utile\". Sulla legittima difesa, quindi, sono mancati all'appello 19 senatori.\nNel frattempo Forza Italia non ci sta a lasciare tutta la scena al Carroccio e 'rivendica' la legge come una vittoria per il centrodestra. Lo fa Silvio Berlusconi, ricordando che la legittima difesa era nel programma elettorale di un anno fa. Ma con un 'distinguo': \"Il testo approvato non \u00e8 quello che avremmo voluto, ma \u00e8 certamente migliorativo rispetto alla normativa attuale\". E promette: \"Ci impegniamo a completare la riforma quando saremo maggioranza e governo\". E Ignazio La Russa di Fratelli d'Italia si accoda, ricordando che la prima proposta di legge aveva la sua firma, e che comunque \"\u00e8 un passo avanti\". Poi dedica il voto alle \"numerose vittime di questa legge ingiusta\".", "titolo_articolo": "Legittima difesa \u00e8 legge: Salvini esulta ma restano i dubbi dell'Anm ", "tags": ["senato", "codici", "archiviato", "andrea ostellari", "person", "palazzo madama", "senato", "organization"]}