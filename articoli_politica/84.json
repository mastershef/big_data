{"categoria": "Politica", "sottotitolo": "Iniziativa Comitato Norcia per \"accerchiare Roma\"", "testo": "(ANSA) - NORCIA (PERUGIA), 30 MAG - La \"Carovana\" dei\nterremotati sul raccordo anulare per \"accerchiare Roma\" e\nchiedere una volta di pi\u00f9 di accelerare sulla ricostruzione post\nsisma 2016: la manifestazione \u00e8 in programma per sabato 1 giugno\ned \u00e8 stata organizzata dal Comitato Rinascita Norcia insieme ad\naltri del cratere.\u00a0\u00a0\u00a0\n\t\t\t\t   L'invito a partecipare, da parte degli organizzatori, \u00e8\nrivolto a tutti i cittadini delle aree colpite, mentre agli\nitaliani i rappresentanti dei comitati chiedono di esporre un\nlenzuolo bianco con scritto \"Ricostruzione\", \"in segno di\nsolidariet\u00e0 nei confronti delle oltre 300 vittime del terremoto\ne dei sopravvissuti senza pi\u00f9 casa\".\u00a0\u00a0\u00a0\n\t\t\t\t   \"La protesta dei #lenzuolibianchi da noi ideata per rendere\npubblico lo stato delle cose, ha contribuito ad unire e\nmobilitare i terremotati di tutto il cratere che, con questa\nmanifestazione, vogliono richiamare l'attenzione delle\nistituzioni per sbloccare la ricostruzione e bloccare l'agonia\ndei territori del vero cratere\", scrive in un comunicato il\ncomitato di Norcia.", "titolo_articolo": "Carovana terremotati \"per ricostruzione\"", "tags": ["terremoto", "manifestazione", "ricostruzione", "archiviato", "comitato rinascita norcia", "organization"]}