{"categoria": "Politica", "sottotitolo": "Nuova lite Parigi-Roma. La replica del leader pentastellato: 'Liberi dal neocolonialismo gli Stati africani'", "testo": "Nuova lite Italia-Francia. Il presidente francese Emmanuel Macron - secondo quanto riferiscono i media d'oltralpe - ha detto che non risponder\u00e0 alle critiche di Di Maio e Salvini sulla Francia perch\u00e9 \"non hanno alcun interesse\". \"Non risponder\u00f2 - ha detto incontrando la stampa al Cairo - \u00e8 la sola cosa che si aspettano. Tutto questo \u00e8 irrilevante. Il popolo italiano \u00e8 nostro amico e merita dei leader all'altezza della sua storia\".\nA stretto giro la replica del leader pentastellato Luigi Di Maio. \"Prima di fare la morale all'Italia - ha detto a 'Non \u00e8 l'arena su La7 - Macron dovrebbe liberare dal neocolonialismo francese gli Stati africani, perch\u00e9 se quegli Stati li impoverisce poi quelle persone partono\". \"Le nostre parole saranno irrilevanti per lui, ma non per gli italiani e gli europei\", sottolinea Di Maio.\n\"Macron dice che io e Salvini non siamo all'altezza? Questo lo lasci decidere al popolo italiano\", ha detto in un altro passaggio.\n\"Macron? Pensi a restituirci i terroristi e gli assassini che la Francia accoglie da troppi anni, poi ne riparliamo\", ha detto il vicepremier e ministro dell'Interno Matteo Salvini, replicando alle critiche del presidente francese.", "titolo_articolo": "Macron: 'Di Maio e Salvini? Italia merita altri leader'", "tags": []}