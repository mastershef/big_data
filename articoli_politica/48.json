{"categoria": "Politica", "sottotitolo": "Stop del vicepremier sugli aumenti previsti dalla manovra per le auto inquinanti. M5s: 'Si far\u00e0, nel contratto'", "testo": "Il governo ha posto la questione di fiducia sulla manovra: la Camera vota dalle 18:50, poi la seduta va avanti ad oltranza. Intanto la maggioranza \u00e8 in tensione sull'ecotassa inserita nella manovra per le vetture inquinanti. Arriva l'alt della Lega con il leader, Matteo Salvini: \"Tutelare l'ambiente ma senza imporre nuove tasse\", ha detto il vicepremier e ministro dell'Interno intervenendo al Forum ANSA e sottolineando: \"Con me, con il sostegno della Lega, non passer\u00e0 mai\".\nL'ECOTASSA - Sull'imposta crescente - dai 150 ai 3.000 euro - se si immatricoler\u00e0 un'auto nuova con emissioni superiori ai 110 g/km, c'\u00e8 stata la ribellione del settore.\u00a0Secondo la proposta di modifica - approvata in commissione bilancio - sar\u00e0 dato un incentivo - da 6.000 a 1.500 euro - per i veicoli con emissioni tra 0 e 90 g/km di CO2. La Lega per\u00f2 si dice pronta a modificarla al Senato. \"Pur condividendo il fatto che vada incentivato l'acquisto di auto elettriche, siamo per\u00f2 contrari ad un aggravio di costi per chi acquista auto di normale dotazione. Pertanto cambieremo la norma al Senato\", ha detto Massimiliano Romeo, capogruppo della Lega a Palazzo Madama. Ma il sottosegretario all'Economia M5s, Laura Castelli va all'attacco: \"La volont\u00e0 del governo \u00e8 quella di tenerla. Sta nel contratto di governo\", dice parlando in commissione Bilancio della Camera della tassa sulle auto inquinanti. \"Le persone meno abbienti non sono colpite - ha chiarito - c'\u00e8 stato un dibattito mediatico, ma penso che la norma non sia stata letta in maniera approfondita. Non colpisce n\u00e9 chi ha ha un'auto vecchia n\u00e9 chi acquista un'utilitaria sotto una certa cilindrata\".\nLA NORMA FRUTTO DI UN BLITZ M5S IN COMMISSIONE\u00a0\n\"Non esiste nessuna nuova tassa per auto gi\u00e0 in circolazione. Chi ha un Euro3 o qualsiasi altra macchina non pagher\u00e0 un centesimo in pi\u00f9\", assicura su Facebook il ministro dello Sviluppo Luigi Di Maio, con l'obiettivo di fare chiarezza \"sul tema auto e inquinamento, perch\u00e9 \u00e8 stata fatta un po' di confusione\". Di Maio ha fatto sapere di aver convocato un tavolo con costruttori e consumatori con l'obiettivo di migliorare gli incentivi per l'auto elettrica, ibrida e a metano.\nIL VOTO DI FIDUCIA - Sono previste dichiarazioni di voto a partire dalle 17.30 per poi procedere alle due chiame dalle 18.50. La capigruppo di Montecitorio ha previsto una seduta ad oltranza con notturna fino a mezzanotte per procedere poi alle votazioni degli articoli (l'art.1 alle 20.15 poi una quarantina di voti dal 2 al 19) e dei 297 ordini del giorno. La conclusione non \u00e8 dunque prevista prima di sabato.", "titolo_articolo": "Manovra: oggi il voto di fiducia. Tensione sull'ecotassa", "tags": []}