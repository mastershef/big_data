{"categoria": "Politica", "sottotitolo": "Il leader della Lega: stasera la lista a Conte", "testo": "Per il governo Conte, \"io ho detto 'o si parte o per noi basta'. Mi rifiuto di andare avanti ancora a trattare per settimane. I mutui non aspettano, la benzina non aspetta, gli sbarchi nemmeno\". Lo ha detto il segretario della Lega, Matteo Salvini. Quindi l'unica alternativa sarebbero le elezioni anticipate? \"Sicuramente non sono nato per tirare a campare\", ha risposto.\u00a0\"Gi\u00e0 stasera daremo al presidente del Consiglio incaricato i nomi dei ministri della Lega che sono pronti a lavorare per il bene dell'Italia. Non \u00e8 questione di nomi e cognomi ma di rispetto del voto degli italiani\". Lo ha detto Matteo Salvini in via Bellerio, senza rispondere sul nome di Paolo Savona come ministro dell'Economia, parlando coi giornalisti al termine di una riunione informale con i vertici del partito in via Bellerio sulla formazione del governo Conte. Secondo Salvini, comunque, \"passi indietro la Lega ne ha gi\u00e0 fatti abbastanza, abbiamo fatto tutto quello che potevamo fare\".\u00a0\n\"O si chiude questa partita del Governo entro le prossime 24 ore o non si chiude pi\u00f9\", gli fa eco Luigi Di Maio. \"Abbiamo aspettato gi\u00e0 abbastanza - ha affermato il leader del movimento M5S - e adesso \u00e8 il momento di iniziare a lavorare per gli italiani\".\n\"Stiamo lavorando\". Cos\u00ec il presidente del Consiglio incaricato, Giuseppe Conte, ha risposto in mattinata - lasciando la sua abitazione a Roma per recarsi alla Camera - ai giornalisti che gli chiedevano quando avrebbe sciolto la riserva. Nessuna dichiarazione, invece, al suo arrivo a Montecitorio avvenuto - come ormai \u00e8 tradizione - in taxi. Conte \u00e8 arrivato\u00a0alla Camera, dove ha a disposizione un ufficio,\u00a0per lavorare alla formazione del Governo. E alla Camera \u00e8\u00a0terminato dopo circa mezz'ora il colloquio tra Luca Giansanti e il premier incaricato. L'ambasciatore ha lasciato Montecitorio senza fare dichiarazioni congedandosi da telecamere e giornalisti con un cortese \"buon weekend\".\n\"Giornali e politici tedeschi insultano: italiani mendicanti, fannulloni, evasori fiscali, scrocconi e ingrati. E noi dovremmo scegliere un ministro dell'Economia che vada bene a loro? No, grazie! #primagliitaliani\", ha scritto su Twitter Matteo Salvini replicando alla stampa tedesca che oggi\u00a0si \u00e8 occupata, in toni allarmati, di Paolo Savona, l'uomo \"che odia la Germania\".\n\"Un'italexit \u00e8 assolutamente improbabile. L'Europa \u00e8 sulla buona strada - ha detto il commissario al Bilancio Ue Guenther Oettinger al Berliner Morgenpost -. Come si vede dallo sviluppo in Paesi come Grecia, Portogallo e Irlanda. Ma dobbiamo fare prevenzione contro la crescita debole e forse addirittura la stagnazione. Quando arriva questa fase non si sa. Ma che arrivi \u00e8 certo: dazi e guerra commerciale potrebbero far finire rapidamente questa fase di stabilit\u00e0\". \"Lega e 5 stelle non hanno alcun interesse a che si verifichi il peggio\".\n\"In questo momento il presidente del Consiglio incaricato insieme al Presidente della Repubblica sta lavorando per riuscire a dare un governo al Paese. Speriamo che arrivi il prima possibile\", ha detto il presidente della Camera, Roberto Fico, arrivando al Salone del Libro di Napoli.\u00a0\"\u00c8 un'interlocuzione tra il Presidente della Repubblica e il presidente del Consiglio incaricato. Lasciamo a loro. Io spero che si vada avanti\", ha aggiunto il presidente della Camera commentando il caso Savona.\n\"Il tema del Governo \u00e8 in mano a Giuseppe Conte e a Mattarella. Sono fiducioso che troveranno un'ottima soluzione\", ha detto Casaleggio a chi gli ha chiesto dello stallo per la formazione del governo M5S-Lega legato al nome dell'economista Paolo Savona. Interpellato a margine della Wired Next Fest di Milano sul rischio di una crisi istituzionale, Casaleggio ha ribadito pi\u00f9 volte di essere \"fiducioso che siamo vicini a un grande cambiamento per il Paese\".\nVia Facebook sono arrivate le parole di\u00a0Matteo Renzi: \"Lo spread sale ai massimi dal 2013 - ha scritto -. Non pensate che sia una notizia tecnica perch\u00e9 purtroppo riguarda la nostra vita. Dai prossimi giorni i mutui per le famiglie costeranno di pi\u00f9, l'accesso al credito per le piccole imprese sar\u00e0 pi\u00f9 difficile e pagheremo di pi\u00f9 gli interessi sul debito pubblico. Chi \u00e8 il colpevole? Non c'\u00e8 nessun complotto, non guardate Bruxelles, non \u00e8 colpa dei mercati finanziari. Il responsabile ha sempre un nome, in questo caso due cognomi: Salvini e Di Maio\".", "titolo_articolo": "Governo: Salvini, non tratto pi\u00f9. Di Maio, o si chiude in 24 ore o basta", "tags": []}