{"categoria": "Europa", "sottotitolo": "Russia: ''Truppe Italia al confine? Nato distruttiva''. Gentiloni: ''Soldati a confine Russia non \u00e8 aggressione''", "testo": "BARI - Militari italiani saranno schierati in Lettonia \"come deciso nel vertice di Varsavia\": lo ha detto il ministro della Difesa, Roberta Pinotti, a margine all'assemblea Anci. Il vertice aveva deciso di formare un contingente Nato nell'ambito del progetto di rafforzamento delle frontiere orientali del patto atlantico. Riferendosi all'intervista rilasciata alla Stampa dal segretario della Nato, Stoltembreg, Pinotti ha precisato che \"quando abbiamo fatto il vertice di Varsavia, all'interno delle responsabilit\u00e0 che hanno assunto altre Nazioni \u00e8 stata anche data dall'Italia la disponibilit\u00e0 di fornire una compagnia, quindi con numeri non molto consistenti, all'interno di una organizzazione che prevede il coinvolgimento di moltissime nazioni della Nato\".\n\n\"L'Italia fa parte di un'alleanza\", \"sapete bene che la politica dell'Italia \u00e8 che ci vuole il dialogo con la Russia. Noi non sottovalutiamo il fatto che ci siano state anche rotture di legittimit\u00e0 internazionale con la crisi in Ucraina. Dopo di che noi pensiamo che con la Russia si debba dialogare\". Lo ha detto il ministro della Difesa, Roberta Pinotti.\u00a0\"L'Italia fa parte di una alleanza - ha aggiunto Pinotti - e anche per portare con pi\u00f9 forza la propria voce, che \u00e8 l'invito a non fare una escalation, ma anzi a riaprire canali di dialogo, quando vengono prese decisioni comuni, d\u00e0 la sua piccola parte di contributo\".\nL'Italia invier\u00e0 nei prossimi mesi \"140 soldati in Lettonia per partecipare alla forza Nato a guida canadese dispiegata nel Paese\". Lo ha annunciato il ministro degli Esteri, Paolo Gentiloni, in conferenza stampa congiunta con il segretario della Nato, Jens Stoltenberg, alla Nato Defense College di Roma. \"L'Italia ha sempre dato il suo contributo ad un'impostazione di rafforzamento degli assetti difensivi nei Paesi del nord-est dell'Alleanza atlantica\", ha spiegato il ministro.\nLa decisione di schierare 140 soldati italiani nella missione Nato in Lettonia sotto comando canadese \u00e8 stata presa mesi fa nell'ambito del contributo italiano all'Alleanza nei Paesi baltici e non ha nessun rapporto con le attuali tensioni collegate alla Siria, n\u00e9 tantomeno rappresenta un'interruzione del dialogo con la Russia. Lo ha detto il ministro degli Esteri Paolo Gentiloni in conferenza stampa con il segretario della Nato Jens Stoltenberg\n\"La politica della Nato \u00e8 distruttiva. L'Alleanza \u00e8 impegnata nella costruzione di nuove linee di divisione in Europa invece che di profonde e solide relazioni di buon vicinato\": lo ha dichiarato all'ANSA la portavoce del ministero degli Esteri russo Maria Zakharova, commentando le parole del segretario della Nato Jens Stoltenberg, che in un'intervista alla Stampa ha affermato che nel 2018 un contingente di soldati italiani sar\u00e0 inviato al confine europeo con la Russia.\nLa Nato, ha aggiunto Zakharova, \"mira ad allontanare ancora di pi\u00f9 le persone piuttosto che a lottare contro minacce e sfide comuni\". Quando le \u00e8 stato chiesto se un eventuale dispiegamento di forze italiane vicino ai confini con la Russia potrebbe avere un impatto negativo sulle relazioni tra Mosca e Roma, la portavoce del ministero degli Esteri russo ha replicato: \"Sia Roma a rispondere a Stoltenberg\"\u00a0 \u00a0\nL'invio di soldati italiani in ambito Nato al confine orientale dell'Europa \"non \u00e8 una politica di aggressione nei confronti della Russia, ma di rassicurazione e difesa dei nostri confini come Alleanza\". Lo dice il ministro degli Esteri Paolo Gentiloni in conferenza stampa con il segretario Nato Stoltenberg. Queste decisioni \"non influiscono minimamente nella linea di dialogo che l'Italia ha sempre proposto e condiviso con la Nato e che pu\u00f2 e deve andare in parallelo con le rassicurazioni ai nostri alleati che si sentono a rischio\", aggiunge", "titolo_articolo": "Pinotti: ''Nostri militari schierati in Lettonia'' ", "tags": []}