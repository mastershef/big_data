{"categoria": "Politica", "sottotitolo": "Il discorso di fine anno ha raccolto oltre dieci milioni di ascoltatori", "testo": "Quasi un milione di ascoltatori in pi\u00f9 rispetto all'anno scorso e boom sui social: il tradizionale discorso di fine anno del presidente della Repubblica ha raccolto quest'anno dieci milioni e 525 mila ascoltatori sui canali tradizionali (l'anno scorso erano stati 9 milioni e 700 mila) toccando il 40 per cento di share.\u00a0\u00a0\u00a0 Solo il canale twitter del Quirinale aveva registrato in mattina circa due milioni e 150 mila visualizzazioni. Il dato \u00e8 in crescita ed \u00e8 triplicato rispetto allo scorso anno. Il messaggio di fine anno del presidente della Repubblica, Sergio Mattarella, \u00e8 stato trasmesso ieri a reti unificate su Rai1, Rai2, Rai3 e Rainews24 e ancora su Canale 5, Rete4 e La7 ed \u00e8 durato esattamente 14 minuti.\u00a0\u00a0\u00a0 Complessivamente sui canali Rai gli spettatori sono stati 6 milioni 790 mila, con uno share del 40%, in crescita - segnala Viale Mazzini - rispetto all'anno scorso. In particolare, su Rai1 il discorso di fine anno di Mattarella \u00e8 stato visto da 5 milioni 133 mila spettatori con uno share del 30.3%, su Rai2 da 777 mila spettatori (share 4.6%), su Rai3 da 821 mila spettatori (share 4.8%), RaiNews24 ha registrato lo 0.34% di share con 59 mila persone collegate.\u00a0\u00a0\u00a0 Su Canale 5 il messaggio del Capo dello Stato ha raccolto 2 milioni 634 mila spettatori pari al 15.55%. Su Retequattro ha totalizzato 359 mila con il 2.11%. Sono stati invece 637 mila gli spettatori che hanno scelto di seguire il messaggio di fine anno di Mattarella su La7 (share 3.76%). Il messaggio di ieri \u00e8 stato il pi\u00f9 ascoltato e twittato dei quattro pronunciati da Sergio Mattarella.", "titolo_articolo": "Mattarella: boom sui social e oltre 10mln di ascolti in tv per il discorso di fine anno", "tags": []}