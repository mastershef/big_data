{"categoria": "Politica", "sottotitolo": "M5s crolla rispetto a politiche ma raddoppia quasi rispetto 2013 ", "testo": "Il centrodestra moltiplica per due volte e mezzo i voti nelle Regionali di domenica in Basilicata rispetto a quelli del 18 novembre 2013, salendo da 48.370 a 122.548 voti, soprattutto grazie all'exploit della Lega, che cinque anni fa non si era neanche presentata e che domenica ha raccolto 55.393 suffragi.\nSe il raffronto viene invece effettuato, per ragioni temporali, con le politiche del 4 marzo 2018, il dato pi\u00f9 evidente \u00e8 il marcato calo di M5s che si \u00e8 attestato a 58.658 rispetto ai 139.158 delle politiche di appena un anno fa.\u00a0Ma i pentastellati crescono nettamente rispetto alle Regionali 2013, passando dai 32.919 voti ai 60.070 di domenica (20,32%).\nE mantengono il primato come partito. Se il centrodestra \u00e8 il vincitore di queste Regionali della Basilicata, la geografia interna \u00e8 completamente riscritta. Fi, domenica ha raccolto 26.457 voti dei 122.548 dell'intera coalizione, mentre nelle precedenti Regionali ne controllava il 57% (29.022 su 48.370).\nAll'opposto la Lega, il cui simbolo per la prima volta presente sulla scheda ha ottenuto 55.393 voti. Incoraggianti le cifre di Fdi, scelto da 17.112 elettori (5,91%) mentre cinque anni fa se aveva raccolti 12.033 insieme a Grande Sud e Scelta Civica. Anche il paragone con le politiche consegna gli stessi trend; nel marzo 2018 Fi ottenne 38.906 voti (12,40%), cio\u00e8 il doppio della Lega (19.704 voti pari al 6,28%), mentre Fdi aveva raccolto il consenso di 11.587 elettori (3,69%).\nIl centrosinistra risulta in forte ridimensionamento rispetto al 2013 e in ripresa sul 2018, ma con il Pd fermo: la coalizione ha raccolto esattamente 96.000 voti (33,18%) rispetto ai 148.381 (62,75%) delle precedenti Regionali. Di questi il Pd ne aveva avuti 58.730 (24,84%) e i restanti le altre liste (civiche e di partiti); domenica il Pd si \u00e8 fermato a 22.423 voti pari solo al 7,75%, superato da Avanti Basilicata 24.957 (8,63%), a cui si aggiungono altre liste civiche ad esso riconducibili. Alle politiche 2018 il centrosinistra ottenne 61.547 voti (19,62%), di cui 50.653 al Pd (16,15%). Un incremento rispetto a quella tornata del 55%.", "titolo_articolo": "Basilicata: Centrodestra cresce su 2013 e 2018, la Lega da 0 a 55.000 ", "tags": ["elezioni", "voto", "politiche", "archiviato", "lega", "forza italia", "partito democratico", "organization"]}