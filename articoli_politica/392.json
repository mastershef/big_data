{"categoria": "Politica", "sottotitolo": "'Mia madre al gabbio, di pi\u00f9 non potevano fare. Sar\u00e0 un boomerang'", "testo": "\"Vorrebbero giudicarci tutti nelle piazze populiste e aspettare un mio fallo di reazione. C'\u00e8 una tale campagna di odio contro di me... Lo sanno anche i sassi dove vogliono andare a parare. Per\u00f2 \u00e8 da vigliacchi mettere in mezzo la mia famiglia. Se la prendessero con me, avessero questo coraggio. Io sto qui, non mi muovo e non ho paura\". Lo afferma l'ex premier Matteo Renzi in un colloquio con il Corriere della Sera, in cui commenta la vicenda giudiziaria che coinvolge i suoi genitori.\n\"Hanno messo al gabbio mia madre, di pi\u00f9 non potevano fare. Ora loro hanno finito e inizio io\". \"Se anche i miei venissero condannati, e cos\u00ec non sar\u00e0, riceverebbero comunque una pena meno pesante dell'arresto, cos\u00ec dicono gli avvocati. E quindi perch\u00e9 metterli ai domiciliari? Solo per lo spettacolo mediatico\", osserva Renzi, secondo cui \"tutta questa storia si riveler\u00e0 un boomerang\".\n\"Anche se in tanti cercano parole di consolazione, io conosco la verit\u00e0 che nessuno vuole dire. Se non avessi fatto politica, oggi i miei genitori non subirebbero questo\", ribadisce Renzi. \"Se loro sono in questa situazione umiliante \u00e8 colpa del mio impegno politico di questi anni\".", "titolo_articolo": "Renzi contrattacca: 'Se la prendano con me, io sto qui'", "tags": []}