{"categoria": "Mondo", "sottotitolo": "'Non vogliamo imporre governo de facto ma libere elezioni'", "titolo_articolo": "Venezuela: Lopez, processo irreversibile", "testo": "(ANSA) - CARACAS, 2 MAG - Leopoldo L\u00f3pez, leader del partito\nVoluntad Popular, ha assicurato oggi da dentro l'ambasciata\nspagnola a Caracas, dove si trova come \"ospite\" da marted\u00ec sera,\nche \"quello che \u00e8 cominciato il 30 aprile \u00e8 irreversibile\".\u00a0\u00a0\u00a0\n\t\t\t\t   Il leader dell'opposizione al presidente Nicolas Maduro ha\npoi rivelato, rende noto il quotidiano El Nacional, che per tre\nsettimane si \u00e8 riunito nella sua residenza con comandanti e\ngenerali di diverse componenti della Forza armata nazionale\nbolivariana (Fanb) e della polizia.\u00a0\u00a0\u00a0\n\t\t\t\t   Dopo aver ricordato di avere ottenuto un indulto da Juan\nGuaid\u00f2, presidente dell'Assemblea nazionale (An)\nautoproclamatosi presidente ad interim, L\u00f3pez ha sostenuto di\navere dialogato con alleati e alcuni governi del mondo. \"Quello\nsu cui tutti coincidiamo - ha concluso - \u00e8 lo svolgimento di\nlibere elezioni in Venezuela. Non vogliamo imporre un governo\n'de facto', ma libere elezioni\".", "tags": ["partiti; movimenti", "archiviato", "juan guaid\u00f2", "nicolas maduro", "leopoldo l\u00f3pez", "person", "fanb", "voluntad popular", "polizia di stato", "forze armate", "organization"]}