{"categoria": "Mondo", "sottotitolo": "Si esaurisce anche il corteo unitario con i sindacati, pacifico", "titolo_articolo": "Gilet gialli: un flop la marcia a Parigi", "testo": "(ANSA) - PARIGI, 27 APR - Situazione tranquilla a Parigi sul\nfronte gilet gialli. Le due manifestazioni si sono concluse\nsenza incidenti: quella denominata \"marcia sui media\" \u00e8 stata un\nflop, con pochi partecipanti che si sono fermati a gridare\nslogan contro Emmanuel Macron e contro tv e giornali. Prima\nhanno sostato sotto il grattacielo di TF1, poi sono passati\ndavanti a Canal Plus, quindi davanti a France Televisions, la tv\npubblica.\u00a0\u00a0\u00a0\n\t\t\t\t   La manifestazione ha sostato anche davanti alla redazione di\nBFM-TV, spesso accusata di dare uno spazio sproporzionato alle\nmanifestazioni dei gilet gialli, tutte seguite in diretta\ndall'inizio alla fine, con dibattiti prima, durante e dopo. Alla\nfine, il corteo si \u00e8 fermato davanti alla sede del CSA, il\nConsiglio superiore dell'Audiovisivo, chiedendo - invano - di\nessere ricevuta dal presidente. Il corteo si \u00e8 sciolto sotto la\npioggia, una buona parte dei partecipanti ha lasciato il CSA per\ndirigersi a place de la Republique, in metropolitana.", "tags": ["televisione", "archiviato", "emmanuel macron", "person", "csa", "canal plus", "organization"]}