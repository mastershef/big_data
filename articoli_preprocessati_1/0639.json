{"categoria": "Tecnologia", "sottotitolo": "60 accademici indagheranno influenza dei social, anche in Italia", "titolo_articolo": "Facebook d\u00e0 accesso a dati, fa capire impatto su elezioni", "testo": "Facebook apre le porte della sua banca dati agli studiosi che indagano sul ruolo dei social media nelle elezioni, e quindi nella democrazia. La societ\u00e0 ha reso noto che una sessantina di ricercatori di 30 universit\u00e0 in 11 Paesi avranno accesso a dati normalmente preclusi, perch\u00e9 protetti per questioni di privacy. Tra le nazioni c'\u00e8 anche l'Italia, con un progetto dell'universit\u00e0 di Urbino Carlo Bo che mira ad approfondire le interazioni social relative alle notizie di stampa nel periodo delle elezioni politiche 2018.\nA selezionare i progetti di ricerca sono stati due enti indipendenti: il Social Science One e il Social Science Research Council. Facebook, che un anno fa aveva annunciato l'impegno a sostenere l'approfondimento accademico dell'impatto dei social sulle elezioni, ha precisato di non avere alcun ruolo nella scelta dei progetti, n\u00e9 diritto a vedere o ad autorizzare i risultati delle ricerche prima della loro pubblicazione.\nTra le informazioni a cui i ricercatori selezionati avranno accesso, ci sono i dati sulle inserzioni politiche, i link a pagine esterne condivisi da almeno cento utenti e gli strumenti per tracciare la popolarit\u00e0 di notizie e altri post pubblici.\u00a0Tutti i dati - sottolinea Facebook - sono resi anonimi per tutelare la privacy degli utenti.", "tags": ["elezioni", "raccolta dati personali", "internet", "archiviato", "carlo bo", "person", "facebook inc.", "organization"]}