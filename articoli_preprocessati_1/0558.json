{"categoria": "Mondo", "sottotitolo": "firmato da oltre venti giuristi svizzeri", "titolo_articolo": "Assange: appello per asilo in Svizzera", "testo": "(ANSA) - GINEVRA, 2 MAG - Oltre venti giuristi svizzeri hanno\nfirmato un appello al governo elvetico affinch\u00e9 conceda l'asilo\na Julian Assange. A loro avviso, se estradato negli Usa, il\nfondatore di Wikileaks rischia la tortura e perfino la pena di\nmorte, riferisce oggi l'agenzia di stampa svizzera Keystone-Ats.\u00a0\u00a0\u00a0\n\t\t\t\t  Fra i firmatari figurano alcuni nomi noti come l'ex presidente\ndel Tribunale federale Giusep Nay, il deputato socialista\nginevrino Carlo Sommaruga e il professore di diritto penale\nall'universit\u00e0 di Friburgo Marcel Niggli. In un comunicato reso\nnoto in occasione della Giornata mondiale della libert\u00e0 di\nstampa, i firmatari dell'appello considerano la concessione\ndell'asilo da parte del governo svizzero \"una dichiarazione\nd'impegno da parte del governo nei confronti della societ\u00e0\ncivile, dei diritti umani e della libert\u00e0 di stampa\".", "tags": ["giustizia", "politica", "archiviato", "marcel niggli", "carlo sommaruga", "julian assange", "person", "wikileaks", "organization"]}