{"categoria": "NULL", "sottotitolo": "Presidente Federacciai, per Ilva si trover\u00e0 soluzione", "titolo_articolo": "Acciaio: Gozzi, cresciamo del 2%, Italia seconda in Europa", "testo": "L'acciaio italiano sta vivendo \"un momento buono\", essendo un settore \"ciclico, legato all'andamento della congiuntura\". E' l'analisi del presidente di Federacciai Antonio Gozzi, secondo il quale le acciaierie italiane producono \"il secondo acciaio europeo per quantit\u00e0 e per qualit\u00e0\" e si preparano a chiudere l'anno con \"una crescita del 2%\". Un risultato che le pone \"un po' pi\u00f9 in alto della congiuntura nazionale\", come evidenziano anche i conti trimestrali di Tenaris, con ricavi in crescita del 32% a 1,3 miliardi di dollari (1,11 mld di euro) ed un utile netto salito del 515% a 95 milioni di dollari (81,63 mln euro).\nNumeri che dimostrano come l'acciaio \"continua ad essere un settore vitale - indica Gozzi - nel quale sono successe cose importanti\". Tra queste l'orientamento dei produttori su \"acciai di qualit\u00e0\". Quello italiano - spiega il numero uno di Federacciai - \"strutturalmente lo \u00e8, grazie anche alle miniacciaierie (mini-mill), con forno elettrico e laminatoio attaccato\", che sono una \"invenzione italiana\" e che consentono di \"mettere insieme il massimo di efficienza e di qualit\u00e0 della produzione\". Una realt\u00e0 diversa ma complementare a quella del megaimpianto dell'Ilva di Taranto. La sua crisi - afferma Gozzi - \"\u00e8 stata cos\u00ec grave ampia e lunga nel tempo che ha concentrato su di s\u00e9 l'attenzione dei media, ma dei 30 milioni tonnellate di acciaio prodotte in Italia l'Ilva ne fa 8 o 9, poi ci sono gli altri 23 milioni\". Nella vicenda dell'Ilva Gozzi ha osservato che \"\u00e8 entrato in gioco il buon senso\". A suo dire \"sar\u00e0 una trattativa difficile e lunga, ma alla fine si trover\u00e0 una soluzione\", perch\u00e9 \"non si pu\u00f2 pensare di fare l'Ilva contro il sindacato\".\nUna previsione che Gozzi fa nell'imminenza dello scadere del suo mandato. \"Era iniziato 6 anni fa con il commissariamento dell'Ilva - ha ricordato - e sono contento di concluderlo a maggio con l'Ilva che rientra nei ranghi\". \"Rifarei tutto quello che ho fatto - ha precisato Gozzi - compresa la difesa della famiglia Riva, una grande famiglia imprenditoriale italiana\". \"I Riva - a suo avviso - sono stati in Ilva 15 anni e lo stato 35, non si possono imputare alla famiglia le colpe che non ha\". Infine gli ex padroni dell'Ilva \"hanno subito un esproprio senza indennizzo, cosa che non fa onore allo Stato italiano\".", "tags": []}