{"categoria": "Economia", "sottotitolo": "Trump-Xi verso accordo di facciata, ma Lighthizer potrebbe lasciare", "titolo_articolo": "Deficit Usa inevitabile, \u00e8 l'effetto dei tagli fiscali", "testo": "Uno schiaffo in faccia a Trump, alle politiche commerciali \u2018lancia in resta\u2019 del presidente degli Stati Uniti che, scatenando una guerra commerciale, ha fatto vacillare la crescita mondiale, minacciato partner strategici come Europa, Canada, Messico, Giappone, oltre alla Cina. Per ottenere un pugno di mosche: il deficit commerciale \u2013 certificato dai dati ufficiali \u2013 nel 2018 \u00e8 volato ai massimi di dieci anni.\nUn esito, tuttavia, che non stupisce secondo Alberto Forchielli, economista, fondatore del fondo Mandarin Capital Partners e gran conoscitore della Cina e dell\u2019offensiva nata nell\u2019amministrazione Usa sotto l\u2019ala di Donald Trump, che prima ha fatto della \u2018guerra dei dazi\u2019 un pilastro della sua strategia economica, arrivando a minacciare l\u2019industria automobilistica europea con dazi edl 25%. Poi ha tirato il freno nel negoziato con la Cina, spaventato per gli effetti negativi sulla Borsa e sulla crescita. E ora \u00e8 diretto verso un accordo di facciata con Pechino che potrebbe chiudersi in una bolla di sapone, con un vertice con Xi Jinping a fine mese fra i campi da golf di Mar-a-Lago, a casa di Trump.\n\"I dazi non c'entrano nulla, in realt\u00f2. Il dato di oggi \u00e8, casomai, la prova che il deficit commerciale americano \u00e8 impossibile da fronteggiare. Quando gli Usa fanno forte crescita, aumenta la domanda e dunque aumenta l'import e quindi il deficit. In pi\u00f9, questa volta si tratta di una crescita drogata dal \u2018buco\u2019 di bilancio da 200-250 miliardi di dollari causato dal taglio delle tasse voluto da Trump, che si \u00e8 puntualmente scaricato sul deficit commerciale\u201d, spiega Forchielli al telefono da Hong Kong.\nE\u2019 la controprova che il deficit commerciale, nel mondo di oggi, \u00e8 molto pi\u00f9 una questione macroeconomica \u2013 di squilibrio globale di un\u2019economia come quella Usa poggiata sui consumi, speculare a quella tedesca poggiata sull\u2019export \u2013 piuttosto che di approccio \u2018micro\u2019. \u201cCi vorrebbe una stretta sui consumi degli americani, e dunque un aumento dei risparmi, cio\u00e8 una recessione\", scherza Forchielli riconoscendo che \u00e8 ci\u00f2 che nessun presidente americano mai vorrebbe.\nDi certo, per un deficit come quello americano, pochissimo hanno potuto fare i dazi effettivamente varati da Trump, appena il 10% su 250 miliardi di dollari di import dalla Cina, una cifra pari all\u20191% del Pil americano. \u201cE\u2019 bastata una svalutazione del renmimbi del 9% e l'export cinese in Usa ha continuato a crescere\u201d, ragiona Forchielli.\nIl negoziato Usa-Cina va avanti, e probabilmente \u2013 secondo il partner fondatore di Mandarin - \"si chiuder\u00e0 con un accordo di facciata\". La Cina si impegna ad acquistare dagli usa pi\u00f9 gas e prodotti agricoli, e probabilmente far\u00e0 promesse per quanto riguarda i veri nodi, quelli relativi al furto della propriet\u00e0 intellettuale, al trasferimento forzato di tecnologie, ai sussidi nascosti all\u2019industria nazionale, alla cyber security.\nE\u2019 probabile che Trump canter\u00e0 vittoria. Ma sono promesse che \u2013 secondo il manager italiano che ha svolta una larga parte della propria attivit\u00e0 proprio in Cina \u2013 Pechino non manterr\u00e0.\nBob Lighthizer, il Trade Representative vera anima dell\u2019offensiva americana sotto l\u2019ala di Trump, avrebbe voluto un accordo con Pechino che prevedesse la verifica puntuale, periodica di come la Cina metteva in atto i suoi impegni. Ma Trump aveva fretta di chiudere. E dunque a questo punto c'\u00e8 il rischio che sbatta la porta, fra le polemiche, un altro esponente di altissimo profilo dell'amministrazione Usa sotto Trump: questa volta, dell\u2019uomo che avrebbe voluto strappare a Pechino molto di pi\u00f9, e contava di potercela fare, e deve invece piegarsi alla priorit\u00e0 di Trump: vincere le elezioni potendo contare su una Borsa e una crescita in salute.", "tags": ["bilancio statale", "archiviato", "bob lighthizer", "alberto forchielli", "donald trump", "person"]}