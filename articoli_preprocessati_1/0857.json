{"categoria": "NULL", "sottotitolo": "In Italia il lavoro domestico vale l'1,3% del Pil nazionale, coinvolge oltre 2 milioni di famiglie e solo ... ", "titolo_articolo": "Pensione casalinghe: come funziona, i requisiti e la domanda ", "testo": "In Italia il lavoro domestico vale l'1,3% del Pil nazionale, coinvolge oltre 2 milioni di famiglie e solo nell'assistenza agli anziani non autosufficienti consente allo Stato di risparmiare 7 miliardi di euro. Numeri, rilevati da Domina  (Associazione Nazionale Famiglie Datori di Lavoro Domestico) che dimostrano il forte impatto economico e sociale del lavoro domestico nel Paese e l'urgenza di una revisione delle politiche di welfare di lungo periodo, anche in vista della crescente richiesta di assistenza che si prospetta nei prossimi anni. Il 22% della popolazione italiana ha infatti oggi pi\u00f9 di 65 anni e meno del 10% degli anziani pu\u00f2 permettersi l'assistenza privata full time con la propria pensione.\n\nAd oggi l'unico strumento di previdenza dedicata alle casalinghe \u00e8 rappresentato dalla pensione di vecchiaia (per le casalinghe appunto) erogata dall'Inps attraverso il Fondo Casalinghe. Si tratta di un fondo di previdenza, istituito nel 1997, rivolto alle persone che svolgono lavori di cura non retribuiti e derivanti da responsabilit\u00e0 familiari. Possono iscriversi al fondo le persone di entrambi i sessi (donne e uomini) con et\u00e0 compresa fra i 16 e i 65 anni, che non svolgano altra attivit\u00e0 lavorativa (nemmeno part-time). \n\nI versamenti al Fondo Casalinghe\nPer ricevere l'assegno dall'Inps occorre dunque essere iscritti al Fondo Casalinghe (oltre che all'Inail). Il versamento al fondo pu\u00f2 essere fatto in qualsiasi momento dell'anno e con importo libero, anche se la soglia minima per l'accredito di un mese di contribuzione \u00e8 25,82 euro. Per conoscere l'importo e il numero di versamenti che l'Inps accrediter\u00e0 ogni anno, quindi, \u00e8 sufficiente dividere la cifra complessiva versata nell'anno di riferimento per 25,82 euro. Per esempio, chi ha versato 110 euro in un anno, ricever\u00e0 l'accredito per quattro mesi. I contributi versati sono interamente deducibili dal reddito imponibile Irpef del dichiarante e per i familiari a carico.\n\nCome funziona\nLa pensione di vecchiaia per le casalinghe spetta a partire dal 57esimo anno di et\u00e0, a condizione che siano stati versati almeno cinque anni (pari a 60 mesi) di contributi. L'importo \u00e8 determinato secondo il sistema di calcolo contributivo. Inoltre viene liquidata solo se l'importo maturato risulta almeno pari all'ammontare dell'assegno sociale maggiorato del 20% (1,2 volte l'assegno sociale) e prescinde dall'importo al compimento del 65esimo anno di et\u00e0. Non \u00e8 prevista la concessione della pensione ai superstiti.\n\nOltre alla pensione di vecchiaia, l'Inps eroga in favore degli iscritti al Fondo Casalinghe anche la pensione di inabilit\u00e0. La pensione di inabilit\u00e0 viene concessa con almeno 5 anni di contributi, a condizione che sia intervenuta l'assoluta e permanente impossibilit\u00e0 a svolgere qualsiasi attivit\u00e0 lavorativa.\n\nLa domanda\nLa domanda, sia per la pensione di inabilit\u00e0 che per la pensione di vecchiaia, deve essere inviata esclusivamente online all'Inps attraverso il servizio dedicato.", "tags": []}