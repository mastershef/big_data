{"categoria": "Cultura & Spettacoli", "sottotitolo": "Al Firenze Rocks, all'Olimpico di Roma e a San Siro", "titolo_articolo": "Ed Sheeran, 3 live in Italia", "testo": "(ANSA) - ROMA, 20 SET - Ed Sheeran sar\u00e0 in Italia la prossima estate per tre concerti negli stadi: si esibir\u00e0 come headliner della seconda giornata del festival Firenze Rocks il 14 giugno alla Visarno Arena, poi allo Stadio Olimpico di Roma il 16 giugno e allo Stadio San Siro di Milano il 19.\u00a0\u00a0\u00a0 Le tre date italiane sono state annunciate insieme a quelle di tutto il mondo, che fanno seguito al tour negli stadi in Sud Africa previsto per marzo e gi\u00e0 sold-out. I nuovi concerti lo vedranno impegnato a maggio, giugno, luglio e agosto dell'anno prossimo con date in Francia, Portogallo, Spagna, Germania, Austria, Romania, Repubblica Ceca, Latvia, Russia, Finlandia, Danimarca, Ungheria e Islanda prima di culminare con quattro show nella sua terra natale, la Gran Bretagna, a Leeds (West Yorkshire) il 16 e 17 agosto presso il Roundhay Park e a Ipswich (Suffolk) il 23 e 24 agosto presso Chantry Park.", "tags": []}