{"categoria": "Speciali", "sottotitolo": "Arriva la guida di Skuola.net per orientare al post diploma", "titolo_articolo": "Maturit\u00e0, e dopo? Due su cinque non sanno che fare", "testo": "Che fare dopo la maturit\u00e0? \u00c8 forse questo il primo grande interrogativo della vita a cui deve trovare risposta ogni ragazzo. Una scelta fondamentale per l\u2019avvenire, specie oggi, in un momento storico in cui \u00e8 fondamentale non sbagliare. Importantissimo essere bene informati su come si evolvono il mondo del lavoro, la societ\u00e0, le tecnologie. Il problema \u00e8 che in troppi si presentano impreparati all\u2019appuntamento. \u00c8 sufficiente un dato per capirlo: alla fine dell\u2019esame di Stato 2018, circa 2 studenti su 5 non avevano piazzato la fiche sulla casella preferita: iscriversi all\u2019universit\u00e0, cercare un\u2019occupazione, tentare entrambe le cose? Bella domanda! Nasce proprio da qui l\u2019idea di \u201cDopo la scuola. Come costruire il tuo futuro in sei semplici mosse\u201d (edizioni Sperling&Kupfer), la nuova iniziativa editoriale di Skuola.net. Non si tratta, infatti, di un semplice libro ma di una sorta di navigatore che vuole aiutare i ragazzi e le famiglie ad aggiornare i criteri di scelta sulla base delle evidenze di questa quarta rivoluzione industriale.\nIl portale di riferimento per gli studenti di tutte le et\u00e0, che ha fatto dell\u2019accessibilit\u00e0 al sapere il suo punto di forza e che ogni mese aiuta oltre 5 milioni di ragazzi, con questo testo lancia una missione che in pochi hanno tentato sinora. E che nessuno ha portato a termine in maniera cos\u00ec sistematica: prendere la grande quantit\u00e0 di dati a disposizione sul tema dell\u2019orientamento, quasi sempre confinati nel recinto degli \u2018addetti ai lavori\u2019, per tradurli in un linguaggio comprensibile ai diretti interessati, calandoli nella vita reale. Perch\u00e9 l\u2019indecisione dei ragazzi \u00e8 figlia di un sistema scolastico e accademico che spesso fa corto circuito e che lascia dietro di s\u00e9 una scia di sfiduciati (con oltre 2 milioni di Neet, giovani \u2013 tra i 15 e i 29 anni - che non studiano n\u00e9 lavorano, l\u2019Italia \u00e8 la nazione Europea messa peggio). Troppe le cose che non vanno.\nInnanzitutto, nel nostro Paese si studia poco. L\u2019OCSE, l\u2019organizzazione dei Paesi pi\u00f9 sviluppati del mondo, ci dice che solamente il 18% degli italiani si laurea (contro una media 37% dell\u2019intera area OCSE). Ma, ancora pi\u00f9 allarmante, \u00e8 il fatto che 1 ragazzo su 4 (ma al Sud si raggiungono picchi drammatici) getti la spugna prima del tempo, abbandonando la scuola o il percorso di formazione prima dei 18 anni. Anche chi va dritto per la sua strada, per\u00f2, spesso non ha davanti a s\u00e9 un futuro senza ostacoli. Perch\u00e9, paradosso dei paradossi, in Italia si studia anche troppo (e male): si chiama overeducation ed \u00e8 un fenomeno che migliaia di diplomati e di universitari vivono quotidianamente sulla propria pelle. Ci si laurea, magari a pieni voti, e si finisce a campare grazie a lavoretti saltuari o lontani dal proprio profilo formativo. Brutale dirlo ma, ormai, alcune facolt\u00e0 sono diventate se non inutili perlomeno superflue, almeno per come sono impostate oggi.\nL\u2019altra faccia della medaglia di questo discorso \u00e8 il cosiddetto mismatch: tante aziende cercano profili lavorativi che, per\u00f2, il mercato non \u00e8 in grado di dargli. In base a una recente ricerca di Confindustria, solo nello scorso anno sono rimaste scoperte 280mila posizioni per assenza di candidati all\u2019altezza. La carenza riguarda soprattutto i mestieri legati alle nuove tecnologie, con le facolt\u00e0 del settore ITC (Information and Communications Technology) e in generale le facolt\u00e0 STEM (le facolt\u00e0 tecnico-scientifiche) che sfornano meno laureati di quelli che servono. Un trend peraltro destinato a crescere: si sente spesso dire che la met\u00e0 dei lavori che le nuove generazioni andranno a fare da qui al 2030 debbono ancora essere inventati. Strano a dirsi ma \u00e8 proprio cos\u00ec: la societ\u00e0 e lo sviluppo tecnologico corrono talmente veloci che parecchi lavori nascono e spariscono (o comunque si modificano) nel giro di 3-5 anni. Chi avrebbe pensato, solo dieci anni fa, di fare il pilota di droni o lo sviluppatore di App?\nMa, tutto questo, ai ragazzi che si iscrivono al primo anno delle superiori non arriva. Sono destinati ad accorgersene quando ormai \u00e8 tardi. L\u2019orientamento scarseggia e, laddove c\u2019\u00e8, \u00e8 poco convincente. Altrimenti non si spiega perch\u00e9 gli istituti professionali, quelli in cui si imparano mestieri pronti all\u2019uso gi\u00e0 dopo il diploma e di cui c\u2019\u00e8 sempre carenza, siano ancora terra di nessuno (ci si iscrive appena il 14% degli studenti). Un difetto di comunicazione che si riverbera. ovviamente, anche sulle scelte universitarie: 1 matricola su 3 opta per percorsi umanistici, non sapendo che la disoccupazione lo attender\u00e0 a braccia aperte dopo la discussione della tesi e per molti anni in avanti. A meno che non decida di mirare, una volta giunto sul mercato del lavoro, a quegli ambiti in cui gli umanisti sono richiesti.\nFilosofi, linguisti, giuristi, antropologi sono estremamente appetibili per quelle applicazioni tecnologiche in cui la macchina deve svolgere il ruolo dell\u2019uomo dal punto di vista cognitivo, decisionale e linguistico. Ovviamente, in un mondo i cui domina la dimensione digitale \u00e8 apprezzabile coltivare le proprie aspirazioni da \u2018intellettuale\u2019 ma, se la preparazione accademica non viene tradotta in un\u2019applicazione concreta (quanti sono in grado di farlo?), lo spettro della delusione \u00e8 dietro l\u2019angolo. Le scienze, al contrario, non faranno sognare ma almeno garantiscono belle soddisfazioni.\nInfine tutto il grande capitolo che va sotto il nome di soft skills, le competenze trasversali, vera chiave di volta per chi vuole trovare (e soprattutto mantenere) i lavori pi\u00f9 stimolanti. Qualit\u00e0 come la flessibilit\u00e0 e l\u2019adattamento, la capacit\u00e0 di operare in team, la voglia di mettersi continuamente in gioco, il problem solving. Tutto in un\u2019ottica di apprendimento e crescita che deve accompagnarci per tutta la vita (lifelong learning). Solo cos\u00ec si sopravvive in un\u2019arena competitiva come quella del lavoro nel terzo millennio.\nEcco, in \u201cDopo la scuola. Come costruire il tuo futuro in sei semplici mosse\u201d c\u2019\u00e8 un po\u2019 di tutto questo. Un bignami in pillole su orientamento e formazione. Una guida, agile quanto un buon tutorial, in cui vengono ribaltati molti luoghi comuni e in cui si possono trovare gli strumenti pi\u00f9 aggiornati per decidere il percorso scolastico: informazioni sull\u2019universit\u00e0 e sulle possibili alternative, test per misurare le proprie potenzialit\u00e0, testimonianze di ragazzi di successo come lo youtuber Leonardo Decarli e la pastry chef Isabella Pot\u00ec. E, ancora, giovani ingegneri, tecnici specializzati che lavorano in grandi aziende come Enel e Ducati, brillanti manager di multinazionali come Facebook, astri nascenti nel mondo dei videogiochi. Un libro che d\u00e0 idee ai ragazzi, rassicura i genitori e rischiara il futuro con una buona notizia: c\u2019\u00e8 un posto per tutti.", "tags": []}