{"categoria": "Mondo", "sottotitolo": "I membri di una gang avvertono: 'Abbiamo degli amici dentro'", "titolo_articolo": "Media, 'Tarrant minacciato in carcere'", "testo": "(ANSA) - ROMA, 17 MAR - Brenton Tarrant, il terrorista\naustraliano 28enne autore della strage di venerd\u00ec in due moschee\ndi Christchurch, \u00e8 nel mirino delle gang criminali locali che\nminacciano ritorsioni contro di lui in carcere. Lo riferisce il\nNew Zealand Herald. \"Anche noi abbiamo amici in prigione\", ha\ndetto uno dei membri di una banda all'Herald, lasciando\nintendere una minaccia.\u00a0\u00a0\u00a0\n\t\t\t\t   I membri di una gang locale sono andati ieri a offrire il\nloro sostegno alle famiglie delle vittime fuori da una scuola:\n\"Siccome sono venuti in Nuova Zelanda, adesso sono dei nostri.\u00a0\u00a0\u00a0\n\t\t\t\tSono la nostra gente\", hanno spiegato aggiungendo che quello che\nTarrant ha fatto \"\u00e8 stato disgustoso\", \"sbagliato in ogni modo\npossibile\". Anche un avvocato penale, Kim Workman, ha dichiarato\ndi aver saputo da una fonte indipendente che Tarrant potrebbe\nessere in pericolo in carcere. \"L'unica cosa da fare - ha\nsuggerito - \u00e8 che l'amministrazione penitenziaria lo metta in\nisolamento e lo tenga in regime carcerario separato\".", "tags": ["criminalit\u00e0", "carceri", "archiviato", "kim workman", "person"]}