{"categoria": "Tecnologia", "sottotitolo": "Problema con Telnet, identificato durante test di routine ", "titolo_articolo": "Vodafone: vulnerabilit\u00e0 in prodotti Huawei, ora risolte", "testo": "Vodafone ha trovato delle \"vulnerabilit\u00e0\" nei prodotti forniti da Huawei in Italia \"che risalgono al 2011 e 2012 e state tutte risolte\". Lo conferma il gruppo smentendo per\u00f2 che questo \"potrebbe aver dato a Huawei l'accesso non autorizzato alla rete fissa della compagnia in Italia\".\nIl riferimento, spiega Vodafone \u00e8 a Telnet, un protocollo comunemente utilizzato da molti fornitori del settore per l'esecuzione di funzioni diagnostiche. \"Non abbiamo prove di accessi non autorizzati - sottolinea inoltre Vodafone - Il problema non era altro che un errore nel rimuovere una funzione diagnostica dopo lo sviluppo\".\nIl problema per\u00f2, minimizza l'operatore, \u00e8 stato \"identificato da test di sicurezza indipendenti, avviati da Vodafone come parte delle nostre misure di sicurezza di routine\".\n\"Eravamo stati informati delle vulnerabilit\u00e0 riscontrate tra il 2011 ed il 2012 e all'epoca avevamo adottato le dovute misure correttive\". Cos\u00ec un portavoce di Huawei spiega come \u00e8 stato superato il 'baco' trovato nei dispositivi da Vodafone. \"La vulnerabilit\u00e0 dei software rappresenta una sfida per l'intero settore\", afferma il portavoce. \"Come ogni fornitore di Ict - aggiunge - disponiamo di un sistema consolidato di rilevazione e risoluzione dei problemi che, una volta identificati, ci permette di lavorare a stretto contatto con i nostri partner per intraprendere l'azione risolutiva pi\u00f9 appropriata\".", "tags": []}