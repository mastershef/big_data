{"categoria": "Cinema e Film", "sottotitolo": "Su Rai3 nuova striscia da 6/5, tra ospiti Camilleri e don Ciotti", "titolo_articolo": "Iannacone, torno con storie di vita e di riscatto", "testo": "\"L'Italia in questi ultimi anni mi sta rendendo estraneo...\". E' un passaggio della toccante intervista rilasciata da Andrea Camilleri a Domenico Iannacone che torna su Rai3 da luned\u00ec 6 maggio alle 20.25 con il suo nuovo programma 'Che ci faccio qui', prodotto da Hangar TV di Gregorio Paolini. Il giornalista, conduttore e autore tv, dopo il successo di pubblico e critica de I 10 comandamenti, con questa nuova striscia quotidiana ha voluto realizzare un vero e proprio viaggio nell'animo umano alla scoperta di personalit\u00e0 varie e spesso imprevedibili.\n\u00a0 \u00a0Con il suo sguardo intimo e rigoroso, Iannacone racconta storie di vita e di riscatto, di ispirazione e di resistenza; scelte che testimoniano grandi atti di coraggio e visioni rivoluzionarie: 25 appuntamenti, tra reportage e interviste realizzate per la prima volta in studio (in tutto saranno 10 per altrettante puntate). In una conversazione con l'ANSA l'autore argomenta meglio cosa lo ha portato a questo nuovo esperimento televisivo che lo vedr\u00e0 anche all'interno di uno studio nel lancio di film verit\u00e0, e in alcune puntate avr\u00e0 anche alcuni ospiti. \"L'idea \u00e8 quella di soffermarsi pi\u00f9 sulle immagini con meccanismi di grande impatto emotivo. Raccontiamo storie di vita di persone che si sono distinte per un atto radicale di vita\".\n\u00a0 \u00a0Perch\u00e9 questo titolo? \"Che ci faccio qui - risponde - \u00e8 una domanda che ci siamo fatti tutti, almeno una volta, ma anche in pi\u00f9 occasioni della nostra esistenza. Guida le nostre scelte, e qualche volta ci porta su strade che mai avremmo pensato di percorrere\". Chi sono i protagonisti e di cosa tratta il programma? \"Persone che hanno saputo reagire in determinate circostanze, alcune difficili, altre volte cambiando radicalmente il loro modo di vedere le cose con atti di determinazione. Ad ognuno dei protagonisti sar\u00e0 dedicato un film verit\u00e0 che documenta una specifica filosofia di vita, tra questi Andrea Camilleri che come sappiamo non ci vede pi\u00f9 e quindi ha cambiato il suo modo di scrivere, dettando alla sua assistente, mi sono fatto spiegare come tutto ci\u00f2 avviene. La prima puntata proporr\u00e0 una storia che mi ha folgorato: quella del giovane scultore Jago che da bambino sognava di diventare Michelangelo, ma era davvero anche lui un genio visto che ogni sua opera sembra scolpita nel burro. Dieci anni fa a soli 22 anni ne aveva realizzata una su Papa Ratzinger, dal marmo estrae 'Habemus Papam', non viene accettata dal Vaticano, ma riceve la prestigiosa \u00abMedaglia Pontificia\u00bb. Nel 2011 \u00e8 selezionata per la 54/a Biennale d'Arte di Venezia. Nel 2013, per\u00f2 il colpo di scena che nessuno sospetta. Ratzinger abdica. E l'artista, come fosse sempre stato in attesa di questa svolta, riprende il busto e comincia a togliere. Colpo dopo colpo dalla mantellina di Benedetto, Jago estrae un iper-realistico anziano, indebolito, curvo, rugoso uomo. Jago adegua il suo titolo in 'Habemus Hominem'. Ma la storia non \u00e8 finita. Il pubblico, conquistato dall'opera (Jago \u00e8 ormai una star sui social ma anche nel mondo) potr\u00e0 portarsene a casa non un frammento, ma una quota. \u00c8 l'idea dell'arte in compropriet\u00e0, resa possibile dalla collaborazione tra Jago, il collezionista privato proprietario di 'Habemus Hominem'. Jago vive oggi negli Stati Uniti \u00e8 apprezzato e valorizzato. In patria non lo \u00e8 sempre stato\".\u00a0 Tra gli ospiti di Domenico Iannacone in studio ci saranno anche, anticipa, \"Cristina Cattaneo, il medico legale di fama internazionale dei casi giudiziari pi\u00f9 controversi: da Yara Gambirasio a Stefano Cucchi ai migranti affogati nel Mediterraneo il 3 ottobre 2013 e il 18 aprile 2015. Cattaneo non \u00e8 riuscita a identificare il ragazzino con la pagella che ha commosso papa Francesco e il presidente Mattarella, ma \u00e8 grazie a lei che si \u00e8 scoperta la sua storia, ha scucito la fodera della giacca del ragazzo ed \u00e8 saltato fuori il foglio prestampato avvolto nel nylon. Poi avremo anche Don Ciotti, Stefano Mancuso, scienziato di prestigio mondiale, neurobiologo vegetale che ci spiegher\u00e0 l'incredibile viaggio delle piante, presenze silenziose e intelligenze spesso sconosciute, che tanto hanno da insegnare al genere umano\". Iannacone ha dedicato anche due puntate alla storia di Dario D'Ambrosi e al Teatro patologico: attore, regista e autore di spettacoli che tendono ad indagare la follia al fine di ridare \"dignit\u00e0 a chi soffre di patologie\".", "tags": ["televisione", "archiviato", "cristina cattaneo", "ciotti", "domenico iannacone", "andrea camilleri", "jago", "person", "hangar tv", "rai tre", "organization"]}