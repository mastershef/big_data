{"categoria": "Mondo", "sottotitolo": "Gli studiosi invitano il presidente a prudenza e responsabilit\u00e0", "titolo_articolo": "Notre-Dame: appello di 1.000 a Macron", "testo": "(ANSA) - PARIGI, 29 APR - Oltre 1.000 esperti tra\nconservatori, architetti e professori universitari, invitano\nEmmanuel Macron alla prudenza e chiedono di non cedere alla\nfretta per il restauro di Notre-Dame. Il presidente francese ha\npromesso di ricostruire la cattedrale parigina sfigurata dalle\nfiamme entro cinque anni, per le Olimpiadi del 2024. Ma i 1.170\nfirmatari dell'appello pubblicato oggi sul quotidiano Le Figaro\ntemono che con la fretta non si ottenga nulla di buono, al\ncontrario. Per loro c'\u00e8 anzitutto bisogno di tempo per fare le\ndovute analisi e quindi le scelte pi\u00f9 appropriate per\nricostruire nel modo migliore la grande dama di Parigi colpita\ndall'incendio del 15 aprile. \"L'esecutivo non pu\u00f2 ignorare gli\nesperti, la Francia ne forma tra i migliori al mondo\", si legge\nnella lettera, firmata anche da diversi studiosi italiani, tra\ncui il professore di Storia dell'arte medievale all'Universit\u00e0\ndi Napoli, Francesco Aceto, e la professoressa di Storia\ndell'architettura all'Universit\u00e0 di Roma, Flaminia Bardati.", "tags": ["universit\u00e0", "archiviato", "flaminia bardati", "francesco aceto", "emmanuel macron", "person"]}