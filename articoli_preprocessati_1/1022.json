{"categoria": "Cultura & Spettacoli", "sottotitolo": "Il pap\u00e0 di Kirik\u00f9 a Cartoons con Dilil\u00ec, civilt\u00e0 contro orrori", "titolo_articolo": "Ocelot, pi\u00f9 donne uccise da partner che da guerre", "testo": "\"Le cifre sono davvero impressionanti. Ci sono pi\u00f9 donne uccise dai partner che dalle guerre. In Francia succede ogni due giorni ma anche in Italia. E ci sono Paesi in cui a uccidere sono anche i padri, i fratelli e addirittura i figli. Ed \u00e8 una cosa che riguarda non solo le adulte ma anche le bambine\". E' duro e sconvolgente il messaggio lanciato da Michele Ocelot, pap\u00e0 di Kirik\u00f9 e della strega Karab\u00e0, a Torino per Cartoons on the Bay che lo premier\u00e0 con il Pulcinella Award alla carriera. Al festival dell'animazione promosso dalla Rai e organizzato da Rai Com il grande artista francese presenta in anteprima il suo nuovo lungometraggio di animazione Dilil\u00ec a Parigi, che ha gi\u00e0 vinto un premio Cesar e che arriva nelle sale italiane dal 24 aprile con Movies Inspired e Bim.\u00a0\u00a0\u00a0 \"Ho scelto di ambientarlo nella Parigi della Belle Epoque - spiega - perch\u00e9 era un'epoca bella, uno degli ultimi periodi in cui le donne erano solite indossare abiti lunghi fino a terra che le facevano sembrare principesse, regine e fate. E poi \u00e8 stato il momento i cui le donne hanno cominciato a poco ad abbattere alcune barriere che le separavano da maschi: incontriamo la prima donna avvocato, la prima dottoressa, la prima studentessa d'universit\u00e0, la prima autista di taxi. Ma l'ho scelto anche per il contrasto tra la civilizzazione dell'Occidente e la stupidit\u00e0 della violenza, in questo caso quella degli uomini sulle donne\".\u00a0\u00a0\u00a0 Dilil\u00ec \u00e8 una bambina di pap\u00e0 kanak (Nuova Caledonia) e mamma francese. \"La mia pelle \u00e8 troppo chiara per i kanak e troppo scura per i francesi\" dice a inizio film spiegando la sua condizione. \"Dilil\u00ec - dice Ocelot - fa una collezione di \"orrori\" diversi\". Oltre al razzismo di cui \u00e8 vittima da entrambe le parti si trova alle prese con una serie di rapimenti misteriosi effettuati da una sorta di setta, i Maschi Maestri, in cui sono coinvolte alcune bambine. Risolver\u00e0 il caso grazie all'aiuto di un fattorino e di una serie di personaggi straordinari che incontra (Marie Curie, la marchesa Casati, Toulose Lautrec, Pasteur, Renoir, Cezanne, Proust, Picasso solo per citarne alcuni)\".\u00a0\u00a0\u00a0 Riguardo al suo primo successo internazionale Ocelot sottolinea: \"Anche con Kirik\u00f9 c'era lo stesso tema. La strega Karab\u00e0 era cos\u00ec cattiva perch\u00e9 aveva subito la violenza maschile. La storia di Dilil\u00ec \u00e8 ambientata a Parigi che rende tutto pi\u00f9 reale. La protagonista \u00e8 coetanea di Kirik\u00f9 ma pi\u00f9 consapevole. Ha gi\u00e0 sofferto nella sua vita. Il film parte con Dilil\u00ec che arriva a Parigi per esibirsi nel cosiddetto Zoo Umano dell'Expo. Io sono convinto che anche le chiacchiere da bar possono far male. Ma, non \u00e8 utopia, la storia pu\u00f2 cambiare\".\u00a0\u00a0\u00a0 E alla fine Ocelot lancia un messaggio ottimistico anche se non vuole essere chiamato n\u00e9 ottimista, n\u00e9 poetico ma solo realista: \"Su mille violenti ci sono milioni di uomini che lavorano e costruiscono la nostra civilt\u00e0 e finch\u00e9 ci sar\u00e0 la civilt\u00e0 i violenti sono destinati a soccombere...\".", "tags": ["festival cinema", "pittura", "televisione", "archiviato", "casati", "marie curie", "karab\u00e0", "michele ocelot", "cinzia conti", "paul c\u00e9zanne", "pablo picasso", "marcel proust", "louis pasteur", "auguste renoir", "person", "rai", "ansa", "federation on computing in the united states", "banca intermobiliare", "organization"]}