{"categoria": "Tecnologia", "sottotitolo": "Trasparenza e controllo algoritmi. Fase pilota, 2020 revisione", "titolo_articolo": "Linee guida Ue su Intelligenza Artificiale, l'uomo al centro", "testo": "Avanti con l'intelligenza artificiale, ma con al centro l'uomo e il suo controllo per poter garantire la fiducia necessaria al suo funzionamento. E' l'approccio europeo alla nuova tecnologia che sta gi\u00e0 rivoluzionando tutti i settori e di cui la Commissione Ue ha presentato oggi le sue linee guida etiche. A queste seguir\u00e0 a fine giugno il lancio di una fase pilota e poi a inizio 2020 una valutazione con revisione dei punti chiave, se necessaria.\n\"Al centro si trova l'uomo, \u00e8 l'uomo che domanda, questo \u00e8 l'approccio europeo\", ha sottolineato la commissaria Ue al digitale Maryia Gabriel nel presentare i 7 principi al centro delle linee guida, stesi sulla base degli oltre 500 contributi inviati a Bruxelles dagli attori dei diversi settori coinvolti.\u00a0L'obiettivo di queste 'linee rosse' \u00e8 infatti assicurare la \"fiducia\" nell'intelligenza artificiale, che \u00e8 \"primordiale per beneficiare\" del suo utilizzo, ha avvertito Gabriel.\nIl primo dei principi contenuti nelle linee guida Ue sull'Intelligenza Artificiale (AI) prevede che ci debba essere sempre un controllo umano, perch\u00e9 l'obiettivo \u00e8 migliorare l'agire umano e i suoi diritti, non ridurre la sua autonomia. Il secondo prevede che gli algoritmi devono essere sicuri, affidabili e resistenti di fronte ad errori o incoerenze delle diverse fasi del ciclo di vita dei sistemi di AI. Il terzo che i cittadini devono essere sempre informati dell'utilizzo dei loro dati personali e averne il pieno controllo in modo che non siano utilizzati contro di loro, e questo deve essere fatto in linea con le regole Ue sulla tutela della privacy del Gdpr.\nIl quarto principio prevede trasparenza, garantendo la tracciabilit\u00e0 dei sistemi di intelligenza artificiale. Il quinto, garantire la diversit\u00e0 e la non discriminazione, con esseri umani che possano essere in grado di modificare le decisioni degli algoritmi tenendo conto di tutti i fattori necessari. E con meccanismi di ricorso umano contro le decisioni degli algoritmi, per assicurare la responsabilit\u00e0 di chi gestisce i sistemi di calcolo in caso di danni o incidenti. Infine, l'intelligenza artificiale dovr\u00e0 lavorare a favore del benessere sociale e ambientale, aumentando la sostenibilit\u00e0 ecologica. \"Una persona deve sempre sapere quando si trova di fronte a una macchina e non a un essere umano\", ha spiegato la commissaria Ue, Maryia Gabriel, per questo \"i sistemi di AI devono essere riconoscibili\".\nIn estate verr\u00e0 quindi avviato un esercizio pilota a cui parteciper\u00e0 un'ampia gamma di attori diversi, da imprese e multinazionali extra Ue a pubbliche amministrazioni, e avverr\u00e0 sotto l'egida dell'Alleanza europea per l'AI e la supervisione del Gruppo di esperti di alto livello per l'AI. L'Ue punter\u00e0 quindi a costruire una coalizione a livello internazionale per far applicare questi principi di sviluppo all'intelligenza artificiale anche a livello globale, a partire dai partner che condividono gi\u00e0 questo approccio tra cui Canada, Giappone e Singapore.\n\"Le linee guida individuano requisiti fondamentali per l'AI in Europa. Sono allineati con i principi IBM di Trust e Trasparenza e con le azioni concrete gi\u00e0 intraprese dall\u2019azienda\u00a0\u00a0nell\u2019area di Trusted AI. Un esempio sono i metodi per rendere l\u2019AI imparziale e spiegabile, che sono stati sviluppati nei nostri laboratori di ricerca e sono gi\u00e0 inseriti in piattaforme di sviluppo AI (come Watson OpenScale) che vengono usate dai nostri clienti. IBM approva queste linee guida ed esplorer\u00e0 il loro uso all\u2019interno dell\u2019azienda e con i propri clienti, e spera che possano essere seguite anche al di fuori dell\u2019Europa\", \u00e8 il commento di Francesca Rossi, membro del gruppo di esperti della Commissione Europea sull\u2019AI e\u00a0IBM AI Ethics Global Leader.", "tags": ["informatica e telecomunicazioni", "archiviato", "gabriel", "person", "unione europea", "commissione ue", "organization"]}