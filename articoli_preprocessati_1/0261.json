{"categoria": "Cultura & Spettacoli", "sottotitolo": "Esercizi di devozione felina del giornalista della Stampa", "titolo_articolo": "Mattioli, 'Il gattolico praticante'", "testo": "Ci sono almeno cento motivi per decidere di prendere un gatto e Alberto Mattioli li elenca tutti nel suo 'Il gattolico praticante. Esercizi di devozione felina', un volume edito da Garzanti che fra il divertito e il divertente spiega la passione dell'autore, giornalista della Stampa, per i felini.\u00a0\u00a0\u00a0 Il gatto non si droga, non abbaia, non \u00e8 vegetariano, non commenta la moviola e - elenca autoironico Mattioli - non scrive libri.\u00a0\u00a0\u00a0 In compenso, il gatto \u00e8 pulito, aiuta la riflessione e piace alla gente che piace. A dimostrazione, l'autore - che \u00e8 esperto anche di opera, e infatti ha chiamato le sue amate gatte Violetta e Isolde - racconta la passione per i gatti di Richelieu, che annoverava fra i suoi mici Soumise o le alterne vicende di Micetto, gatto di Papa di Leone XII ereditato da Chateaubriand. Senza contare i gatti moderni come Larry che vive al 10 di Downing street e ha un profilo Twitter con 189 mila follower, fino agli idoli della rete.\u00a0\u00a0\u00a0 D'altronde, nell'introduzione \u00e8 lo stesso autore a spiegare che il suo non \u00e8 un libro sul gatto ma su chi lo ama, un volume quindi sul \"gattolico praticante\".\u00a0\u00a0\u00a0 Il micio ha giocato un ruolo importante nella storia dell'arte fin dai tempi degli egizi, ed \u00e8 raffigurato in una serie di importanti capolavori di tutte le epoche: gioca con una giara ricolma di vino nelle Nozze di Cana di Paolo Veronese, \u00e8 il protagonista di Katz und Vogel (ovvero Gatto e uccello) di Paul Klee, a lui hanno dedicato scritti Baudelaire e Apollinaire, musiche Offenbach e Stravinskij e se ne sono occupati anche il premio Nobel per la letteratura T.S. Eliot e poi Andrew Lloyd Webber, ai quali si deve il musical 'Cats'.\u00a0\u00a0\u00a0 Ma ora il gatto, anzi il gattino, ha trovato un nuovo palcoscenico: \u00e8 infatti anche il re assoluto dei click in rete, un fenomeno su cui si sono interrogati diversi esperti.\u00a0\u00a0\u00a0 Ma anche sui social, spiega Mattioli, si conferma la superiorit\u00e0 felina rispetto a quella umana perch\u00e9 sono rimasti loro stessi e non hanno perso il controllo. Nelle 'Dieci ragioni per cancellare subito i tuoi account' Jaron Lanier, ricorda Mattioli, osserva che \"non c'\u00e8 motivo di temere che un oscuro meme, frutto di algoritmi e finanziato da un perfido oligarca che trama nell'ombra abbia preso il controllo del tuo gatto.\u00a0Nessuno ha preso il controllo del tuo gatto. N\u00e9 tu n\u00e9 nessun altro\".(ANSA).", "tags": ["editoria", "animali", "musica", "archiviato", "andrew lloyd webber", "paul klee", "paolo veronese", "leone xii", "alberto mattioli", "bianca maria manfredi", "baudelaire", "violetta", "jacques offenbach", "thomas stearns eliot", "armand-jean du plessis", "isolde", "larry", "person", "garzanti", "organization"]}