{"categoria": "Sport", "sottotitolo": "Ex iridato belga batte Politt, beffato Sagan che alla fine \u00e8 5/o ", "titolo_articolo": "Ciclismo: capolavoro Gilbert alla Parigi-Roubaix, vince a 37 anni", "testo": "Vincere una Parigi-Roubaix a quasi 37 anni non \u00e8 da tutti, per questo il successo di Philippe Gilbert \u00e8 ancora pi\u00f9 bello. Non che ci fosse bisogno di una conferma del suo talento ciclistico, per\u00f2 quello di oggi nell'edizione n.117 della regina delle classiche \u00e8 stato un capolavoro. Infatti Gilbert non solo ha vinto ma \u00e8 stato il dominatore di questa corsa affascinante e combattuta come sempre. Il belga della Deceuninck Quick Step ha vinto dopo aver staccato tutti gli avversari e battendo allo sprint il 25enne tedesco Nils Politt, finora un solo successo da professionista, che peraltro \u00e8 stato l'unico capace di rimanere a ruota dello scatenato ex campione del mondo.\n\n\n\u00a0\n\u00a0Guarda le fotoCiclismo: Parigi-Roubaix; vince ex iridato Gilbert\n\n\u00a0\nCome quasi sempre succede, la Roubaix \u00e8 stata una gara ad eliminazione diretta, e proprio Gilbert e Politt, assieme all'altro tedesco Rudiger Selig, da molti conosciuto pi\u00f9 come specialista della pista, sono stati i protagonisti dell'azione decisiva quando, in vista del 14/o tratto di pav\u00e8, si sono mossi con decisione Ha loro risposto un altro protagonista annunciato come Peter Sagan, portandosi dietro Van Aert, Vanmarcke, Lampaert, Sarreau e Laporte. Poi gli ultimi due, francesi, hanno perso contatto e si \u00e8 formato al comando il sestetto che \u00e8 stato protagonista di questa corsa. Prima che accadesse tutto questo, aveva provato Matteo Trentin, spintosi avanti a tutti prima di forare e rientrare nei ranghi mentre imprecava alla sfortuna. A poco meno di 15 km dall'arrivo, l'attacco decisivo di Politt al quale si \u00e8 accodato Gilbert e in breve i due, nonostante i tentativi di Sagan (che per\u00f2 non aveva collaborazione) di riportarsi sotto, hanno guadagnato la quindicina di secondi che ha permesso loro di giocarsi la vittoria allo sprint sulla pista del velodromo di Roubaix. Gilbert \u00e8 rimasto dietro nel primo giro, poi dopo il suono della campanella si \u00e8 mosso e ha messo a segno la botta decisiva: ha vinto avendo anche il tempo di esultare, ed \u00e8 stato giusto cos\u00ec.", "tags": ["sport", "archiviato", "ciclismo gilbert", "peter sagan", "yves lampaert", "philippe gilbert", "person"]}