{"categoria": "NULL", "sottotitolo": "Anche se non \u00c3\u00a8 il Royal Wedding, i costi per abiti, bomboniere, cerimonia, luna di miele e tutto quello che ha a ... ", "titolo_articolo": "Polizze per il matrimonio: cosa coprono e quanto costano ", "testo": "Anche se non \u00e8 il Royal Wedding, i costi per abiti, bomboniere, cerimonia, luna di miele e tutto quello che ha a che fare con il matrimonio sorpassano mediamente i 15mila euro. Spese notevoli che non sempre portano ad unioni felici, magari interrotte a pochi metri dall'altare. Ecco quindi che anche in Italia si diffondono le polizze legate ai matrimoni grazie a cui, perlomeno, si possono recuperare parte dei soldi spesi. \"Si tratta di prodotti assicurativi ancora poco conosciuti ma i cui prezzi sono tutt'altro che proibitivi, soprattutto in relazione ai benefici che garantiscono\", afferma Lodovico Agnoli, responsabile new business di Facile.it. Dall'annullamento della cerimonia allo smarrimento delle fedi, dagli infortuni agli invitati ai danni alla location. Ecco cosa coprono, e cosa no, le polizze per il matrimonio e con quale costo.\n\nSe il partner ci ripensa o \u00e8 per cause di forza maggiore\nPu\u00f2 capitare che uno dei due futuri sposi decida all'ultimo di annullare il grande evento. Niente paura, quantomeno per il portafoglio: l'assicurazione contro l'annullamento consente ai mancanti coniugi di ottenere il rimborso delle spese sostenute per il recesso anticipato dai servizi gi\u00e0 prenotati per la celebrazione. Sono coperti dalla polizza, ad esempio, i costi legati a fotografo, location, ristorante, catering, torta nuziale, abiti, bomboniere, partecipazioni, fiori, auto noleggiata e artisti ingaggiati per l'intrattenimento. Ma attenzione a franchigie ed esclusioni, perch\u00e9 quando l'annullamento \u00e8 legato alla volont\u00e0 di uno (o entrambi) gli assicurati, il rimborso potrebbe essere parziale.\nLa compagnia copre invece fino al 100% nel caso in cui la cerimonia venga annullata per circostanze terze impreviste e indipendenti dalla volont\u00e0 degli sposi, come l'impossibilit\u00e0 fisica di uno dei due partner di raggiungere il luogo delle celebrazioni, a seguito, ad esempio, di gravi calamit\u00e0 naturali, o in caso di gravi infortuni, malattie o decessi, anche dei familiari pi\u00f9 stretti.\n\nE' qui la festa?\nConclusa la cerimonia inizia la festa, ma anche qui qualcosa potrebbe andare storto. Cosa accade se durante il ballo a bordo piscina il testimone scivola sul bagnato e sbatte la testa? O se il tappo dello champagne finisse nell'occhio del capoufficio facendogli male? Nessuna paura. La garanzia responsabilit\u00e0 civile copre gli sposini da tutte le richieste di risarcimento per danni involontariamente causati a terzi durante i festeggiamenti. Attenzione per\u00f2 perch\u00e9, in alcuni casi, non tutti i partecipanti sono inclusi nella copertura: se, ad esempio, le vittime dell'incidente sono i figli o i genitori della coppia, nonch\u00e9 gli stessi sposini l'assicurazione potrebbe non risarcire.\n\nImportante sapere che la garanzia RC copre anche eventuali danni accidentali causati alle cose: un aspetto non secondario per chi, ad esempio, sceglie di coronare il proprio sogno in una location come un castello o una dimora storica, dove le spese per riparare i danni potrebbero essere consistenti. Insomma, se facendo il loro ingresso trionfale gli sposi cadessero e si aggrappassero all'arazzo del \u2018300 danneggiandolo sarebbero coperti, perlomeno per una quota del suo valore.\n\nLe coperture aggiuntive: dagli anelli al viaggio di nozze\nSe cerimonia e ricevimento sono filati lisci, non rimane che partire per la luna di miele. In questo caso, oltre alle tradizionali polizze viaggio offerte dalle compagnie, gli sposini possono chiedere alcune garanzie speciali, come quella per assicurare gli anelli nuziali, che rimborsa il valore delle fedi nel caso in cui queste dovessero essere rubate o smarrite durante il viaggio.\n\nFino a 1 anno dopo il grande giorno\nMolte compagnie prevedono una garanzia di assistenza alla persona che tutela gli sposi per i primi 12 mesi di unione e offre supporto in caso di malattie o infortuni. Si va dalla consulenza specializzata telefonica sino all'invio di un medico nelle situazioni pi\u00f9 gravi. \u00c8 possibile tutelarsi anche dalla perdita del posto di lavoro a tempo indeterminato; qualora uno dei due coniugi venisse licenziato, questi continuer\u00e0 a ricevere per alcuni mesi dall'assicurazione un contributo economico mensile che pu\u00f2 arrivare sino all'80% dell'ultimo stipendio.\n\nNon solo la coppia, ma anche il loro nido pu\u00f2 essere assicurato per il primo anno di matrimonio con la copertura di servizi di manutenzione della casa: si va dal fabbro a domicilio, all'elettricista, pronto a riparare guasti improvvisi dell'impianto elettrico, sino all'idraulico, da far intervenire per problemi alle tubature. E se il danno richiede di lasciare per qualche giorno l'appartamento, l'assicurazione provvede a prenotare e pagare l'albergo e, ove necessario, predispone anche la vigilanza al contenuto dell'abitazione.", "tags": []}