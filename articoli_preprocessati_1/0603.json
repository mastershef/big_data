{"categoria": "Mondo", "sottotitolo": "La premier Ardern, 'queste armi sono fatte per uccidere'", "titolo_articolo": "Nuova Zelanda: approvata stretta su armi", "testo": "(ANSA) - WELLINGTON, 10 APR - Il Parlamento della Nuova\nZelanda ha approvato quasi all'unanimit\u00e0 (119 voti contro 1) una\nnuova legge sulle armi da fuoco che rende illegali le armi\nautomatiche e semiautomatiche di carattere militare, meno di un\nmese dopo il massacro commesso da un australiano di 28 anni in\ndue moschee della citt\u00e0 neozelandese di Christchurch, in cui 50\npersone sono state uccise e decine di altre ferite. \n   \"Queste armi sono state progettate per uccidere, per\nmutilare, e questo \u00e8 ci\u00f2 che hanno fatto il 15 marzo\" a\nChristchurch, ha detto la premier Jacinda Ardern in un discorso\ndai toni fortemente emotivi nel corso della seduta per il voto. \n   Oggi \"In definitiva siamo qui perch\u00e9 50 persone sono morte, e\nora non hanno voce\", ha detto ancora la premier, aggiungendo che\n\"in questo Parlamento noi siamo la loro voce e oggi abbiamo\nusato questa voce in modo saggio\".  \n   Prima che gi\u00e0 venerd\u00ec diventi esecutiva, la legge deve ora\nessere solamente approvata formalmente dal governatore generale\ndella Nuova Zelanda.", "tags": ["governo nazionale", "controllo armi personali", "criminalit\u00e0", "archiviato", "jacinda ardern", "person"]}