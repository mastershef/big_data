{"categoria": "NULL", "sottotitolo": "La richiesta di prestiti personali per arredare e ristrutturare casa torna a crescere e, secondo l'osservatorio ... ", "titolo_articolo": "Prestiti per arredamento e ristrutturazione in aumento grazie a detrazioni fiscali e tassi bassi ", "testo": "La richiesta di prestiti personali per arredare e ristrutturare casa torna a crescere e, secondo l'osservatorio congiunto realizzato da Facile.it e Prestiti.it, diffusa in vista della Design Week, tra coloro che hanno esplicitato la finalit\u00e0 del finanziamento quasi 1 firmatario su 3 ha chiesto un prestito personale per la casa (32%). Nel primo trimestre 2018 il valore era pari al 29%. \"Ulteriori incentivi per chi volesse affrontare nel 2019 i costi di ristrutturazione o di acquisto mobili sono, da un lato, le detrazioni fiscali, dall'altro i tassi di interesse estremamente favorevoli offerti online dalle societ\u00e0 di credito per questa tipologia di prestiti\", sottolinea Andrea Bordigone, responsabile prestiti di Facile.it.\n\nFacile.it ha verificato le differenze nei tassi dei prestiti online al variare della finalit\u00e0 indicata. A fronte di un Taeg medio online pari al 7,4%, i tassi di interesse applicati da alcune societ\u00e0 di credito per i prestiti per arredare o ristrutturare casa risultano essere tra i pi\u00f9 bassi; prendendo in considerazione un taglio medio da 12.000 euro da restituire in 6 anni, il miglior Taeg \u00e8 pari al 5,5%. \n\nGuardando gli importi medi richiesti, chi ha chiesto un prestito personale per l'acquisto di arredamento, mediamente, ha puntato a ricevere 9.175 euro da restituire in 63 rate (poco pi\u00f9 di 5 anni), chi invece si \u00e8 rivolto ad una societ\u00e0 di credito per ristrutturare casa si \u00e8 orientato su un taglio medio pari a 17.973 euro da rimborsare in 79 rate (6 anni e mezzo).", "tags": []}