{"categoria": "Mondo", "sottotitolo": "Il delfino senza carisma di Hugo Chavez", "titolo_articolo": "Nicolas Maduro", "testo": "E' il \"presidente operaio\", l'erede del \"Comandante eterno\": Nicolas Maduro, presidente del Venezuela, \u00e8 nato e cresciuto all'ombra di Hugo Chavez, il leader carismatico della \"rivoluzione bolivariana\" e alla fine ne ha ereditato il potere, ma non la popolarit\u00e0, n\u00e9 la fortuna politica.\u00a0 \u00a0Maduro (54 anni) \u00e8 un ex autista di mezzi pubblici diventato leader sindacale, che Chavez scelse come suo collaboratore pi\u00f9 di 20 anni fa, quando lo conobbe attraverso la moglie, Cilia Flores Maduro, una degli avvocati che ottennero la sua liberazione dopo il fallito golpe militare al quale Chavez prese parte nel 1992. Dopo due anni come Presidente del Parlamento venezuelano (2005-2006), divent\u00f2 l'uomo chiave per i rapporti internazionali del governo chavista come ministro degli Esteri dal 2006 al 2013. Nel 2012, gi\u00e0 minato dalla malattia, Chavez lo scelse prima come vicepresidente esecutivo e poi - nel suo ultimo accorato discorso televisivo - annunci\u00f2 la sua decisione \"ferma e piena, irrevocabile, assoluta e totale\" di designarlo come suo erede politico.\u00a0 \u00a0Dopo la morte del \"Comandante eterno\", per\u00f2, le cose sono cominciate ad andare male per il suo delfino. Nelle elezioni presidenziali del 2013 riusc\u00ec a battere l'oppositore Henrique Capriles per poco pi\u00f9 di 200 mila voti - molto meno del milione e mezzo di vantaggio ottenuto da Chavez contro lo stesso Capriles sei mesi prima - e nelle politiche del 2015 fu sonoramente sconfitto dall'opposizione, che conquist\u00f2 una maggioranza di due terzi nell'Assemblea Nazionale.\u00a0 \u00a0Da allora, la crisi politica a Caracas si \u00e8 accelerata e la situazione economica si \u00e8 degradata rapidamente.", "tags": []}