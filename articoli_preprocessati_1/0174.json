{"categoria": "Cinema e Film", "sottotitolo": "Masterclass con presidente Camera, \"\u00e8 un festival necessario\"", "titolo_articolo": "Da migranti a cultura, Fico a tutto campo a Giffoni", "testo": "GIFFONI VALLE PIANA (SALERNO) - Le morti dei migranti in mare, l'acqua come bene pubblico, il ruolo di un governo di cambiamento, la difficolt\u00e0 per chi vive in piccoli centri ad avere luoghi di cultura come cinema o teatri. Non sono mancati i temi attuali e forti nelle domande dei ragazzi che in mattinata hanno incontrato in una masterclass il presidente della Camera Roberto Fico al Giffoni Film Festival.  Ogni governo \"deve poter essere lungimirante. Io ci tengo alla distinzione dei poteri, voglio che il Parlamento lavori in modo collaborativo e dialogante da parte di tutte le forze politiche sui progetti di legge, poi il governo fa la sua strada - ha spiegato Fico -. Se non si riescono a porre anche leggi con una visione del futuro, ci\u00f2 che verr\u00e0 lo subiremo e non lo gestiremo. Noi siamo una societ\u00e0 di transizione, dal punto di vista energetico, ambientale, nella comunicazione e della gestione dei beni comuni\".  Fra questi c'\u00e8 l'acqua, su cui \"bisognerebbe tornare, in tutta Italia, ma io direi in tutto il mondo, a una visione totalmente pubblica da parte dei comuni e dei cittadini\". Rispetto al lavoro del Parlamento Fico non \u00e8 \"d'accordo con il vincolo di mandato, ma lo sono per disincentivare i famosi cambi di casacca. E quello si pu\u00f2 fare tramite il regolamento della Camera\".  Tra le risposte pi\u00f9 applaudite dai ragazzi, quella sulla questione dei migranti: \"Dobbiamo riuscire ad avere una politica molto pi\u00f9 lungimirante e seria con la Libia - ha detto Fico - perch\u00e9 la Libia non \u00e8 n\u00e9 un Paese n\u00e9 un porto sicuro. Non possiamo girarci dall'altra parte\". Il primo punto, per il presidente della Camera, \"\u00e8 salvare vite in mare sempre e comunque. Poi si deve imparare a gestire l'accoglienza e l'integrazione\". Ma se avessimo \"un'Europa solidale che cercasse di integrare - ha sottolineato - anche le emergenze non esisterebbero pi\u00f9\".  Nel discorso \u00e8 tornata pi\u00f9 volte anche l'importanza della cultura: secondo il presidente della Camera \"dobbiamo capire che l'investimento in cultura \u00e8 il principale che il nostro Paese deve fare, perch\u00e9 la cultura ti porta reddito, porta la formazione per voi ragazzi, la vivibilit\u00e0 all'interno delle citt\u00e0 pi\u00f9 grandi o pi\u00f9 piccole\". E in questa prospettiva \"un festival come Giffoni \u00e8 ancora necessario, perch\u00e9 qui esistono momenti di confronto cos\u00ec belli fra i ragazzi da tutte le parti del mondo. Ce ne dovrebbero essere molti di pi\u00f9 di momenti cos\u00ec\".In collaborazione con:", "tags": []}