{"categoria": "Economia", "sottotitolo": "Automatismi possono accelerare le crisi. E vale anche per Npl", "titolo_articolo": "Ddl fallimenti: Cipolletta, rischio algoritmo", "testo": "All'Italia un riforma della legge fallimentare serviva, ma attenzione agli allarmi che partono in automatico: gli algoritmi possono portare a sbattere, con \"il rischio\" di accelerare i crac. A mettere in guardia dalle insidie che si nascondono dietro le migliori intenzioni \u00e8 Innocenzo Cipolletta, presidente di Assonime, che riunisce le societ\u00e0 per azioni. All'indomani dell'approvazione in via definitiva del testo, l'economista, parlando all'ANSA, invita quindi alla \"prudenza\". - La riforma rivede una vecchia normativa cancellando la parola 'fallimento', sostituita dalla formula 'liquidazione giudiziale'. Va tutto bene quindi? O una delle novit\u00e0, il pre-avviso in caso di difficolt\u00e0, pu\u00f2 tramutarsi in una profezia che si auto-avvera? \"La delega \u00e8 corretta e utile, visto che favorisce la continuit\u00e0 aziendale. Ma c'\u00e8 da fare una riflessione sulla tendenza che sta prendendo piede in questa fase a insistere su sistemi automatici, non si tratta solo della riforma del diritto fallimentare: va apprezzata la buona volont\u00e0 di anticipare gli eventi ma c'\u00e8 il rischio di far precipitare le cose. C'\u00e8 il pericolo di essere immediatamente stigmatizzati. Se sono un fornitore mi fermo, se sono una banca non mi sentir\u00f2 di dare del credito\". - C'\u00e8 una rincorsa ad affidarsi ad algoritmi. Un esempio? \"La Ue \u00e8 piena di sistemi automatici di allarme che fanno precipitare le crisi, sintomatico di un'Europa dove non c'\u00e8 fiducia. L'Italia si \u00e8 ribellata contro i pre-allarmi sugli Npl - Non performing loans - io non mi ribello ma lancio, per cos\u00ec dire, un pre-allarme. La svalutazione dei crediti non garantiti \u00e8 un parametro automatico, anche se c'\u00e8 la possibilit\u00e0 di non farlo giustificandosi. Tuttavia la giustificazione non \u00e8 sempre agevole. E il mercato, sapendo che quel soggetto deve svalutare, non concede capitale o lo fa a prezzi alti. Per l'azienda dunque c'\u00e8 un danno. E da questo punto di vista la norma della Bce, pur riconoscendo la buona volont\u00e0 nel volere prevenire le crisi, mi sembra eccessiva nell'automatismo\".\u00a0\u00a0\u00a0 - Oggi come \u00e8 visto il Paese dai player esteri, prevalgono pi\u00f9 le paure o le speranze con l'avvicinarsi del voto? \"I mercati internazionali che frequento mettono l'accento sul rischio politico italiano. L'Italia non ha oggi un rischio economico. Tutto \u00e8 legato al rischio politico, quello di un periodo senza governo o peggio ancora di una deriva anti europea che ci porterebbe a far temere ai mercati la nostra uscita dall'euro. Comunque io sono confidente che la nuova legge elettorale, una volta approvata, consentir\u00e0 di formare delle alleanze\".(ANSA).", "tags": []}