{"categoria": "Tecnologia", "sottotitolo": "", "titolo_articolo": "TEDxROMA si ispira all'Esperanto", "testo": "Sar\u00e0 l\u2019Esperanto, la lingua universale sviluppata alla fine dell\u2019Ottocento dall'oftalmologo polacco Zamenhof per far dialogare tutti i popoli del mondo nel nome della pace e della fratellanza, ad ispirare la quinta edizione del TEDxRoma intitolata \u201cEsperanto. Empowering Through Neutrality\u201d.\u00a0\nE' in programma il 26 maggio al Convention Center La Nuvola con il patrocinio e la collaborazione di Roma Capitale - Assessorato alla Crescita Culturale.\nL\u2019evento riunir\u00e0 18 tra le menti pi\u00f9 innovative provenienti da tutto il mondo nel campo della tecnologia, dell\u2019arte, dell\u2019etica, della scienza, della ricerca e della politica. Nei 18 minuti a disposizione ciascun relatore dal palco mostrer\u00e0 al pubblico attraverso pensieri, esempi, progetti, visioni come sia possibile applicare il concetto di neutralit\u00e0 in modo attivo e concreto per superare pregiudizi e divisioni del mondo contemporaneo.\nTra i relatori sul palco,\u00a0Paolo Benanti, docente della Pontificia Universit\u00e0 Gregoriana di Roma ed esperto di bioetica ed etica delle tecnologie;\u00a0Esther Schor, Docente presso la Princeton University, scrittrice e poetessa - ha vinto il National Jewish Book Award - esperta di romanticismo inglese e studioso di Esperanto su cui ha scritto di recente il libro Bridge of Words: Esperanto and the Dream of a Universal Language;\u00a0Jonnie Penn, \u00e8 autore di bestseller per il New York Times, \u00e8 membro del programma Google Policy Fellowship. Studioso di Intelligenza Artificiale e Governance presso il dipartimento di Scienza, Tecnologia e Societ\u00e0 del MIT e membro del progetto Assembly, frutto della collaborazione tra il MIT Media Lab e il Berkman Kline Centre for Society and Internet di Harvard.", "tags": []}