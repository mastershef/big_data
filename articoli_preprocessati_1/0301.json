{"categoria": "Cultura & Spettacoli", "sottotitolo": "Greiner e Padtberg raccontano fenomeno recente e tragicomico", "titolo_articolo": "Genitori elicottero, aiuto no limits", "testo": "(di Alessandra Magliaro) \n   (ANSA) - ROMA, 15 APR - LENA GREINER, CAROLA PADTBERG\n'GENITORI ELICOTTERO' (FELTRINELLI PP 140 EURO 14,00) - Dottore\nmio figlio sta morendo, ha starnutito! Mister lo vede mio figlio\ncome gioca? E' il nuovo Totti! Professore ma alla gita non\npossiamo venire anche noi genitori? Maestra pu\u00f2 spostare il\ncompito in classe mio figlio non ha avuto tempo di ripassare?\nAllarme rosso alla scuola materna Francesco ha perso\nl'orsacchiotto! Abbiamo mandato dei curricula, siamo in attesa\nci chiamino per il colloquio di lavoro. C'\u00e8 poco da sorridere:\nsiamo tutti 'genitori elicottero', pronti ad andare in soccorso\ndei figli, pronti a sorvolare sopra le loro teste per\ncontrollare qualsiasi cosa facciano e infine ad atterrare e a\nrisolvere ogni loro problema. \n   In ansia sempre, in mezzo ad ogni situazione per immischiarsi\nnel bene e nel male, magari in buona fede con l'idea di far\ncrescere i figli senza fargli conoscere dolori e brutture, in\nuna parola farli scivolare senza sforzo lungo il cammino della\nvita. Genitori che lavorano e dunque combattono con i sensi di\ncolpa del poco tempo a disposizione con loro e dunque bravissimi\nad organizzare il tempo dei figli con planning degni di top\nmanager.\u00a0\u00a0\u00a0\n\t\t\t\t   Superpap\u00e0 e supermamme che si fanno in quattro per\naccompagnarli a fare sport, magari portandogli il borsone o\nasciugandogli bene i capelli con il phon oppure a riprenderli a\nnotte fonda da feste e incontri in giro per la citt\u00e0. Genitori\ncos\u00ec se ne incontrano ovunque: al corso di danza classica, al\nsupermercato, all'asilo, sull'autobus o davanti allo specchio.\u00a0\u00a0\u00a0\n\t\t\t\tDi questa tendenza iperprotettiva che - se non fosse\npreoccupante quando \u00e8 applicata all'ennesima potenza sarebbe\ntragicomica - fa un vero e proprio affresco un libro scritto da\ndue redattrici dello Spiegel Online, Lena Greiner e Carola\nPadtberg (Genitori Elicottero, Feltrinelli Urra). Viene da\nchiedersi talvolta: come ha fatto l'umanit\u00e0 fino ad oggi a\nsopravvivere per la maggior parte del tempo senza genitori di\nquesto tipo? O meglio come fa tutta quell'altra umanit\u00e0 fuori\ndalla comfort zone delle nostre calde cucce occidentali ad\nandare avanti senza l'elisoccorso?\n   Le due autrici hanno messo insieme episodi spesso esilaranti\nche sono stati raccontati loro dai lettori cui Greiner e\nPadtberg avevano chiesto esempi vissuti. Gli aneddoti arrivati\nda educatori, pediatri, allenatori di calcio e quant'altro, sono\nspesso folli a dimostrazione che i genitori elicottero che non\nsi fidano pi\u00f9 di nessuno spesso non hanno il senso della misura.\u00a0\u00a0\u00a0\n\t\t\t\t   \"L'80% dei bambini del mio asilo nido si ritrova genitori\nelicottero pignoli e iperansiosi\", dice un'educatrice alle prese\ncon 100 e mille paranoie quotidiane. C'\u00e8 chi arriva a\nsguinzagliare avvocati perch\u00e9 si sentono in diritto di agire nei\nconfronti della scuola o di un insegnante. Le motivazioni? Ad\nesempio perch\u00e9 vogliono a tutti i costi partecipare alla gita\nscolastica e al no categorico si appellano alla giustizia.\u00a0\u00a0\u00a0\n\t\t\t\t   Genitore elicottero \u00e8 anche quello che aiuta i figli nei\ncompiti, correggendoli a casa prima che i ragazzi li riportino a\nscuola. Per non parlare dei padri ambiziosi - una vera e propria\npiaga per gli allenatori di calcio - capaci di tali\ncomportamenti scorretti da esaurire squadre intere. Occuparci\ndei figli pu\u00f2 dare dipendenza, ci illude di renderci felici ma\nquando sono andati via dal nido cosa resta di noi?", "tags": ["genitori; figli", "trasporti aerei", "scuola", "archiviato", "carola padtberg", "lena greiner", "alessandra magliaro", "francesco", "person", "feltrinelli", "partito pololare", "organization"]}