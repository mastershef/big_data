{"categoria": "Politica", "sottotitolo": "Mattarella: esame serio sulle cause. Salvini: voglio i nomi dei responsabili. Toninelli: esempio carenze manutenzione", "titolo_articolo": "Crollo ponte Genova, Conte: revocheremo la concessione ad Autostrade", "testo": "\"Avvieremo la procedura per la revoca della concessione a societ\u00e0 Autostrade\". Lo ha detto il premier Giuseppe Conte durante la conferenza stampa al termine del consiglio dei ministri straordinario dopo il crollo del ponte Morandi a Genova.\u00a0Decretato lo stato di emergenza per 12 mesi per gli eventi di ieri. Lo ha detto il premier Giuseppe Conte dopo il consiglio dei ministri straordinario a Genova. \"Erano collegati tutti i ministri meno due per impedimento personale. Abbiamo voluto dare a questa riunione un valore simbolico\" ha detto Conte. Il\u00a0Governo ha stanziato 5 milioni per i primi interventi urgenti. Lo ha detto il premier Giuseppe Conte durante la conferenza stampa al termine del consiglio dei ministri straordinario dopo il crollo del ponte Morandi a Genova.Dopo il crollo del ponte Morandi a Genova, che ha provocato almeno 37 morti secondo l'ultimo bilancio della Prefettura, i vicepremier Di Maio e Salvini ed il ministro delle infrastrutture Toninelli puntano il dito sulla Societ\u00e0 Autostrade.\u00a0\n\"I responsabili hanno un nome e un cognome e sono Autostrade per l'Italia\" ha dichiarato Di Maio a Radio Radicale. \"Dopo anni che si \u00e8 detto che le cose dai privati sarebbero state gestite molto meglio, ci troviamo con uno dei pi\u00f9 gradi concessionari europei che ci dice che quel ponte era in sicurezza. Queste sono scuse. Autostrade deve fare la manutenzione e non l'ha fatta. Prima di tutto si dimettano i vertici\".\n\"E' possibile, in caso di inadempienze, ritirare la concessione e far pagare multe fino a 150 milioni di euro - ha proseguito Di Maio - Autostrade non ha fatto la manutenzione\" sul ponte Morandi: \"Toninelli ha avviato le procedure\" per il ritiro della concessione. \"Pu\u00f2 gestire lo Stato. Ad Autostrade paghiamo i pedaggi pi\u00f9 alti d'Europa e loro pagano tasse bassissime perch\u00e9 sono posseduti da una finanziaria Benetton in Lussemburgo\", ha sottolineato il ministro dicendosi\u00a0\"certo\" che\" il crollo del ponte Morandi \"si poteva evitare: le condizioni visibili a tutti, non a un ingegnere, lasciano capire che la manutenzione non \u00e8 stata fatta e per questo il ponte \u00e8 crollato. Non \u00e8 crollato per una fatalit\u00e0 ma perch\u00e9 non si \u00e8 fatta manutenzione\".\u00a0\n\"Ci sar\u00e0 un vertice in prefettura nel pomeriggio\" sulla viabilit\u00e0, dopo il crollo del ponte Morandi a Genova. \"Attingeremo da fondi straordinari per assicurare la viabilit\u00e0 ai cittadini anche prolungando, se serve, l'utilizzo di alcuni viadotti costieri. Stiamo studiando tutte le possibilit\u00e0 per far funzionare subito la viabilit\u00e0, perch\u00e9 cos\u00ec la citt\u00e0 \u00e8 spezzata in due\", ha assicurato Di Maio promettenco che \"faremo, come ha gi\u00e0 annunciato il premier Conte, un piano straordinario di monitoraggio. Si tratta di installare dei banali sensori su tutte le infrastrutture del Paese per un monitoraggio costante: a volte si fa con dei satelliti, a volte con i sensori. Saremo giudicati sui fatti e tra qualche mese verificheremo con i cittadini se saremo conseguenti a quanto annunciato\".\n\"Nostro dovere sar\u00e0 controllare tutte le opere pubbliche segnalate da sindaci e cittadini, e individuare i colpevoli di questo disastro che non rester\u00e0 impunito\", ha scritto da parte sua in un tweet il ministro dell'Interno Matteo Salvini. per il quale \"la revoca delle concessioni \u00e8 il minimo che ci si possa aspettare\" ed ha osservato che\u00a0\"una societ\u00e0, come quella che gestisce quel tratto autostradale, che fa miliardi di utili deve spiegare agli italiani perch\u00e9 non ha fatto il possibile per reinvestire una parte di quegli utili in sicurezza\".\n\"Un ringraziamento alle centinaia di professionisti e volontari impegnati da ore nei soccorsi e una preghiera per le vittime e per le loro famiglie. Andremo fino in fondo per accertare le responsabilit\u00e0 di questo disastro immane\", ha aggiunto il ministro dell'Interno che ha promesso 1.500 assunzioni di vigili del fuoco in un anno e l'impegno di destinare \"12 milioni di euro\" per acquistare automezzi, vetture e la strumentazione necessaria al Corpo.\n\"Il presidente del Consiglio \u00e8 gi\u00e0 in riunione a Genova. Vedremo di dare le prime risposte urgenti. La citt\u00e0 non pu\u00f2 essere bloccata. Al di la dei morti c'\u00e8 un danno economico e sociale inimmaginabile. Occorre intervenire subito e con urgenza\", ha concluso Salvini.\nLa linea dura \u00e8 confermata dal ministro delle infrastrutture Toninelli:\u00a0\"I vertici di Autostrade per l'Italia\u00a0devono dimettersi prima di tutto. E visto che ci sono state\u00a0gravi inadempienze, annuncio fin da ora che abbiamo attivato\u00a0tutte le procedure per l'eventuale revoca delle concessioni, e\u00a0per comminare multe fino a 150 milioni di euro\", ha annunciato su\u00a0Facebook.\n\"Alle societ\u00e0 che gestiscono le\u00a0nostre autostrade sborsiamo i pedaggi pi\u00f9 cari d'Europa - ha aggiunto - mentre\u00a0loro pagano concessioni a prezzi vergognosi. Incassano miliardi,\u00a0versando in tasse pochi milioni e non fanno neanche la\u00a0manutenzione che sarebbe necessaria a ponti e assi viari. Se non sono capaci di gestire le\u00a0nostre Autostrade, lo far\u00e0 lo Stato\".\nSulla ricostruzione Toninelli ha sostenuto che \"per quanto riguarda Genova verr\u00e0 usato il Fondo Emergenze della Protezione civile\u00a0per ripristinare la viabilit\u00e0 ordinaria, prendendo in\u00a0considerazione anche la possibilit\u00e0 di prolungare fino a Voltri\u00a0la 'Strada a mare'. Per la ricostruzione del ponte Morandi, che\u00a0voglio sottolineare necessitava di manutenzione da decenni,\u00a0verranno poi utilizzate le risorse del Piano economico e\u00a0finanziario di Autostrade, da discutere eventualmente a\u00a0settembre, e altre risorse non impegnate e prese da due fondi\u00a0dedicati in parte a interventi infrastrutturali\".\n\"E' stato senza dubbio il giorno pi\u00f9 lungo e difficile da presidente del Consiglio\", ha scritto nella notte il premier Giuseppe Conte su Facebook, dopo aver fatto visita a Genova, dove ieri \u00e8 crollato il ponte Morandi causando 35 vittime.\n\"Quanto accaduto a Genova \u00e8 una grave ferita non solo per la citt\u00e0, ma per la Liguria e tutta Italia\", ha scritto ancora Conte, che \u00e8 a Genova. \"Purtroppo, come immaginavamo, il bilancio delle vittime \u00e8 cresciuto ancora. Una tragedia che ci accomuna tutti, che ci spinge a interrogarci sulle cause\".\n\"Quello che come Governo lanceremo tempestivamente - ha ribadito - \u00e8 un piano straordinario di monitoraggio di tutte le infrastrutture, soprattutto di quelle pi\u00f9 vecchie. I controlli saranno molto severi perch\u00e9 non possiamo permetterci altre tragedie come questa. Tutti i cittadini devono viaggiare sicuri\". \"Ringrazio ancora una volta i soccorritori, a loro va tutta la nostra stima e il nostro affetto per quanto stanno facendo. Continueranno a lavorare per tutta la notte. Grazie da parte di tutto il Governo\", ha concluso.\u00a0\n\"Ho parlato con i leader europei, \u00e8 stato di conforto avere il loro sostegno. Ringrazio i soccorritori, che continueranno a lavorare per tutta la notte\", aveva dichiarato il premier ieri sera al termine del vertice in prefettura a Genova, ammonendo proprio a porsi interrogativi sulla tragedia da parte di \"tutte le autorit\u00e0 competenti e tutte le persone che hanno responsabilit\u00e0\".\u00a0\n\u00a0\"Questo \u00e8 il momento dell'impegno comune, per affrontare l'emergenza, per assistere i feriti, per sostenere chi \u00e8 colpito dal dolore, cui deve seguire un esame serio e severo sulle cause di quanto \u00e8 accaduto. Nessuna autorit\u00e0 potr\u00e0 sottrarsi a un esercizio di piena responsabilit\u00e0: lo esigono le famiglie delle tante vittime, lo esigono le comunit\u00e0 colpite da un evento che lascer\u00e0 il segno, lo esige la coscienza della nostra societ\u00e0 nazionale\", ha affermato invece il presidente della Repubblica, Sergio Mattarella.\n\"Una tragedia immane\". Lo ha detto il governatore Giovanni Toti al termine della riunione in protezione civile sul crollo del Ponte Morando. \"Avr\u00e0 un grave impatto su tutta la logistica del porto e della citt\u00e0. Stiamo lavorando per affrontare sul piano logistico l'emergenza dei prossimi mesi\".\n\"La citt\u00e0 non \u00e8 in ginocchio, sapr\u00e0 reagire\". Lo ha detto il sindaco di Genova Marco Bucci al termine della riunione in protezione civile sul crollo del ponte Morando. \"la citt\u00e0 sapr\u00e0 continuare suo percorso di crescita\", ha detto Bucci che ha ringraziato \"i molti Comuni e aziende italiani che si sono resi disponibili aiutarci\".\u00a0Il Comune di Genova in segno di cordoglio, solidariet\u00e0 e vicinanza dell'intera comunit\u00e0 genovese ai parenti delle vittime del crollo di Ponte Morandi, ha proclamato per domani mercoled\u00ec 15 e gioved\u00ec 16 agosto due giornate di lutto cittadino. La bandiera del Comune, cos\u00ec come quelle della Repubblica Italiana e dell'Unione Europea saranno esposte a mezz'asta, o abbrunate in segno di lutto a Palazzo Tursi, sede del Comune, sugli edifici comunali, su quelli degli enti pubblici e sugli edifici scolastici della citt\u00e0.\"Quella di Genova \u00e8 una vera e propria tragedia. La mia personale vicinanza e il mio sostegno a chi sta subendo questi gravi lutti. Il Governo \u00e8 in azione, chi dovr\u00e0 pagare pagher\u00e0 ma ora \u00e8 il momento del rispetto per questo grande dolore\".Lo scrive in un tweet il ministro della Giustizia Alfonso Bonafede.", "tags": []}