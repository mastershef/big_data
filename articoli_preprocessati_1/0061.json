{"categoria": "Mondo", "sottotitolo": "Oppositore ai domiciliari poi liberato da militari con Guaid\u00f2", "titolo_articolo": "Venezuela, ordine di cattura per Lopez", "testo": "(ANSA) - CARACAS, 2 MAG - Un tribunale di Caracas ha spiccato\nun ordine di cattura nei confronti del coordinatore del partito\nVoluntad Popular, Leopoldo L\u00f3pez, che stava scontando una\ncondanna a 13 anni agli arresti domiciliari, ma che il 30 aprile\n\u00e8 stato liberato da soldati fedeli a Juan Guaid\u00f2, leader\noppositore autoproclamatosi presidente ad interim, partecipando\nad una rivolta militare vicino alla base aerea di La Carlota.\u00a0\u00a0\u00a0\n\t\t\t\tAttualmente L\u00f3pez si trova \"ospite\" nell'ambasciata di Spagna\nnella capitale venezuelana. Il tribunale ha reso noto di aver\nrevocato nei suoi riguardi il beneficio degli arresti\ndomiciliari, e di aver chiesto al Servizio bolivariano di\nintelligence nazionale (Sebin) di catturarlo.\u00a0\u00a0\u00a0\n\t\t\t\t   Se catturato dagli agenti del Sebin, sarebbe trasferito in un\ncarcere di massima sicurezza dove dovr\u00e0 restare per il resto\ndella sua pena, meno i cinque anni, due mesi e 12 giorni gi\u00e0\nscontati.", "tags": ["giustizia", "criminalit\u00e0", "pena", "arresto", "carceri", "archiviato", "juan guaid\u00f2", "leopoldo l\u00f3pez", "person", "voluntad popular", "organization"]}