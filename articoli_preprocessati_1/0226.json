{"categoria": "Cronaca", "sottotitolo": "Le testimonianze dello storico direttore dell'Agenzia Sergio Lepri e del capo del Fotografico Marcello Cambi", "titolo_articolo": "Quando Firenze and\u00f2 sott'acqua, l'alluvione del '66 nei ricordi di due giornalisti ANSA ", "testo": "La terribile notte del 4 novembre 1966. Sommerso il centro storico della citt\u00e0. Lo Stato ha le telescriventi spente. L\u2019Ansa trasmette con un ponte radio militare, ma il governo continua a non sapere niente. Un caso diverso: il terremoto dell\u2019Irpinia nel 1980. L\u2019Arno, il sindaco Bargellini e l\u2019aiuto del buon Dio.\u00a0\nCos\u00ec lo storico direttore dell'ANSA Sergio Lepri ricorda l'alluvione di Firenze\nA Firenze l\u2019Arno cominci\u00f2 a straripare qualche minuto prima delle cin\u00adque. Per tutta la notte Dante Nocentini, il capo della sede fiorentina del\u00adl\u2019Ansa, era andato su e gi\u00f9 per i lungarni guardando l\u2019acqua che continuava a salire. Poi si ferm\u00f2 in piazza Cavalleggeri: Non poteva prevedere il mo\u00admento, ma aveva scelto il punto giusto; al termine della piazza il marciapiedi del lungarno Acciaiuoli, che in quel tratto \u00e8 pi\u00f9 alto della strada, finisce con una scala, e il parapetto (la \u00abspalletta\u00bb, come si dice a Firenze) si abbassa di un metro rispetto al fiume.\nFu l\u00e0, proprio davanti al brutto edificio della Bi\u00adblioteca nazionale, che l\u2019Arno prese a tracimare. Il buio era ancora fitto. Dante Nocentini si mise a correre verso piaz\u00adza Santa Croce, inseguito dall\u2019acqua che avanzava in Corso dei Tintori e, per il momento, si spandeva lenta sul selciato. La sede dell\u2019agenzia era allora in via dei Pucci, a duecento metri da piazza del Duomo. Sal\u00ec trafelato le scale (non c\u2019era l\u2019ascensore) e dette la notizia a Roma.\nEra il 4 novembre del 1966, un giorno festivo, a quel tempo; era chiamato il \u00abgiorno della vittoria\u00bb, anniversario della vittoria dell\u2019Italia contro l\u2019Au\u00adstria e della fine della prima guerra mondiale, il 4 novembre 1918.\nA Roma l\u2019Ansa funzionava regolarmente, ma tutti gli uffici pubblici erano chiusi; chiusi i ministeri, chiusa la presidenza del consiglio a Palazzo Chigi, chiuso anche il ministero degli interni al Viminale; non c\u2019era neppure un funziona\u00adrio di servizio e le telescriventi dell\u2019Ansa erano ferme; venivano spente la domenica e negli altri giorni di festa. Era il 1966, un anno della seconda met\u00e0 di questo secolo, ma nessuno, nel Governo e nel Parlamento, aveva pensato che le responsabilit\u00e0 dei cosiddetti pubblici poteri non si esercitano soltanto nei giorni feriali. (CLICCA PER LEGGERE IL TESTO COMPLETO)\nMarcello Cambi, nel '66 capo della redazione fotografica dell'ANSA, era in viaggio di nozze... Ecco la sua testimonianza \nLa mia alluvione \u00e8 iniziata davanti ad un giornalaio di Cannes dove io e Laura eravamo arrivati la sera prima nel nostro viaggio di nozze. Pioveva da tre giorni e non ero sorpreso di vedere sulle prime pagine dei quotidiani locali foto di strade invase dall'acqua. Ma sfogliando, il fiato sospeso, vedo scene di auto nel fango, accatastate l'una sull'altra, gente con l'acqua fino ai ginocchi. Ecco piazza d\u2019Azeglio trasformata in un lago, Piazza S. Croce, l'Arno, le mie strade, le facce della mia Firenze. Ho un groppo alla gola. \"Amore, dobbiamo partire subito. \u00c8 successo....\". Laura \u00e8 dal parrucchiere, si spaventa, vuol telefonare. Ci proviamo ma \u00e8 inutile, le linee sono interrotte. Siamo sconvolti. Capisco solo che dobbiamo tornare subito. Avvicinarci. Si arriva in auto in Liguria, non mi ricordo nemmeno dove, e in un bar, con la Tv che trasmette immagini drammatiche dei Lungarni fiorentini trasformati in fiumi, comincio un giro di telefonate con i numeri che so a mente, uno dei quali \u00e8 del mio amico Guido che abita sopra Firenze dove l'acqua non pu\u00f2 essere arrivata. \"Tornate, mi dice, \u00e8 un disastro. L'acqua \u00e8 calata ma siamo sommersi dal fango. Tornate\u2026\" Viaggiamo in silenzio. Io e la mia sposa ci guardiamo increduli. Ascoltiamo la radiolina, ma c'\u00e8 molta confusione, non si capisce se c'\u00e9 ancora pericolo, se ci sono vittime, se la citt\u00e0 ha ricominciato a vivere. Arriviamo a sera. Sui viali che circondano il centro si cammina bene, poi ci fermano. Un lungo corteo di giovani volontari, decine e decine, sistemati ai lati, ci fa strada, indicandoci i pochi tratti da dove possiamo passare. A casa di Laura, che sta a terreno, l'acqua \u00e9 arrivata quasi al primo piano. Ha sfondato il portone, ha trascinato il grande armadio di camera, facendolo sprofondare nel pavimento. Penso, ancora, come in quel momento, che cosa hanno dovuto sopportare e soffrire tante persone, ognuna gi\u00e0 con i suoi problemi. Piango, ancora, pensando a quanti sacrifici, rinunce, notti insonni hanno affrontato nella loro vita i nostri vecchi, i nostri genitori, come quelli di Laura, che ora scopro seduti con dignit\u00e0 sugli scalini di un ultimo piano per disturbare il meno possibile chi li ospita. Laura rimane con loro, non so come, e mi si stringe il cuore. Mario, suo fratello, mi accompagna alla ricerca di un passaggio per arrivare a casa mia. Non so niente di mia sorella. Devo quasi forzare un blocco di vigili e di volontari che impedisce l\u2019attraversamento del Ponte San Nicol\u00f2. \u201cVai, ma \u00e8 rischioso\u201d. Via Giampaolo Orsini \u00e8 buia, lunga. Si va avanti come a tastoni. Ogni tanto Mario scende dalla macchina. \"Passa di qua, di qua...\" \u201cNon andate\u2026\u201d dice una voce dietro le persiane. \"Attenti, \u00e8 pericoloso...\". Mia sorella, anche lei al piano terra, \u00e9 salita tre scale pi\u00f9 su dopo essersi svegliata con l'acqua alla cintura. Sta in circolo con alcune donne, come durante una veglia, e ognuna racconta e ripete la paura, il terrore che provoca l'acqua che sale e che ti obbliga a correre per le scale come se tu fossi una ragazzina. Non piange nessuno, nemmeno io, anche se tutto spinge a farlo. Ma non trattengo un singhiozzo alla vista dei libri amati dal mio babbo avvolti in un ammasso di fango. A poca distanza incontro il barista Magni. Nel suo locale, sventrato, andavo da ragazzo a giocare a flipper. \u201cL\u2019Arno mi ha strappato la macchina del caff\u00e8, l\u2019ho inseguita a nuoto fino in piazza, ma poi l\u2019ho perduta\u201d, ripete come fra s\u00e9 e s\u00e9. In centro succede di tutto. La trattoria del Latini ha gi\u00e0 riaperto! Narciso, il proprietario, ha fatto arrivare dalla campagna un gruppo di amici che hanno ripulito e addirittura imbiancato le stanze. Nelle vicinanze si spala il fango, poi lui chiama tutti a mangiare. Ribollita e penne strascicate nel sugo. Pagina 2 di 2 In queste giornate che non finiscono mai, i problemi sono enormi. Da domani dobbiamo trovare le case dove andare, dove riprendere a vivere. Io e Laura siamo ospiti di Neda e di Ivan, due amici che sono venuti a cercarci: \u201cE\u2019 casa vostra!\u201d. Peccato, davvero un peccato, che i nostri regali di nozze, raccolti in una stanza, siano finiti in Arno. Io non li ho nemmeno visti.", "tags": []}