{"categoria": "Mondo", "sottotitolo": "Radio militare, parte intercettati da Iron Dome", "titolo_articolo": "Decine di razzi da Gaza su Israele", "testo": "Le sirene di allarme stanno risuonando nel sud di Israele nelle comunit\u00e0 ebraiche attorno alla Striscia. Lo dice l'esercito. La radio militare parla di decine di razzi, almeno 50, parte dei quali intercettati dall'Iron Dome. Al momento non si hanno notizie di vittime.\u00a0\nIn risposta all'attacco, l'aviazione israeliana ha colpito nel nord della striscia di Gaza due rampe di lancio di razzi palestinesi. Nel sud di Israele, nella zona vicina a Gaza, \u00e8 stata decretata la massima allerta.\u00a0Sono stati aperti i rifugi pubblici ad Ashkelon e le sirene d'allarme stanno risuonando anche ad\u00a0Ashdod e a Yavne a decine di chilometri di distanza dalla Striscia.\n\u00a0\u00a0Il risposta alla salva di razzi, tank dell'esercito israeliano hanno colpito postazioni militari di Hamas. Lo ha detto il portavoce militare. Il ministero della sanit\u00e0 di Gaza ha reso noto che un palestinese \u00e8 rimasto ucciso in un bombardamento israeliano nel nord della Striscia, in prossimit\u00e0 di Beit Hanun.\n Un razzo palestinese sparato da Gaza - riferiscono i media - ha centrato il tetto di una casa in prossimit\u00e0 della citt\u00e0 israeliana di Ashqelon, ed \u00e8 esploso all'interno.\nUna coppia che era in quella casa si \u00e8 salvata perch\u00e9, al suono delle sirene di allarme, aveva appena raggiunto la apposita stanza blindata. In quell'area, che si trova a ridosso della Striscia, il preavviso per gli abitanti \u00e8 di appena 15 secondi.", "tags": ["conflitti religiosi", "forze armate", "programmi aerospaziali", "archiviato"]}