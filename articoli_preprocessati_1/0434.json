{"categoria": "Economia", "sottotitolo": "Rallentamento causato da calo assunzioni, a marzo -18,7%", "titolo_articolo": "Cna, lavoro pmi riflette freno economia", "testo": "(ANSA) - ROMA, 30 APR - \"La frenata dell'economia si sta\nripercuotendo anche sulla dinamica dell'occupazione tra\nartigiani, micro e piccole imprese\". A lanciare l'allarme \u00e8 la\nCna che in una nota sintetizza come la crescita di addetti \"\u00e8\normai ridotta al lumicino e le nuove assunzioni sono crollate.\u00a0\u00a0\u00a0\n\t\t\t\tIn questo quadro di grande incertezza le imprese preferiscono\nessere caute e mantenere, come si dice, le bocce ferme, tenendo\ninvariati gli organici\".\u00a0\u00a0\u00a0\n\t\t\t\t  Secondo l'Osservatorio mercato del lavoro Cna,\ncomplessivamente, a marzo di quest'anno, l'occupazione nel\ncampione \u00e8 cresciuta dello 0,2% sul mese precedente, mentre\nl'aumento tendenziale (+2,6%) si \u00e8 ridotto di quasi un punto\n(+3,5%) nell'arco di dodici mesi. Anche su base trimestrale\nl'occupazione in termini tendenziali arretra, passando dal +3,7%\ndel primo trimestre 2018 al +2,7% del primo trimestre dell'anno\nin corso. \n  Un rallentamento che la Cna addebita \"al forte calo delle\nassunzioni (-18,7%) controbilanciato in parte dalla diminuzione\ndelle cessazioni (-16,9%)\", continua la nota spiegando che il\nsensibile arretramento ha riguardato tutte le tipologie\ncontrattuali (con la sola eccezione del lavoro intermittente):\n-28,7% le assunzioni a tempo determinato, - 13,1% di\napprendisti, - 1,1% a tempo indeterminato.(ANSA).", "tags": ["lavoro", "sindacati", "archiviato", "confederazione nazionale dell'artigianato e della piccola e media impresa", "organization"]}