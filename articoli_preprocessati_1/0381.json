{"categoria": "Cinema e Film", "sottotitolo": "Il compositore e musicistaha aperto la seconda edizione delle giornate di cinema", "titolo_articolo": "Giffoni Experience: con Allevi master e selezione di talenti", "testo": "Il compositore e musicista Giovanni Allevi ha aperto la seconda edizione di Giffoni Movie Days - San Don\u00e0 di Piave, le giornate di cinema per la scuola ideate da Giffoni Experience, in programma fino a venerd\u00ec 12 nella citt\u00e0 veneta. Il compositore ha trascorso la vigilia del suo 50esimo compleanno con tantissimi giovani, annunciando una masterlcass gratuita di musica classica. \"Nel mio piccolo - ha detto - cercher\u00f2 di aiutarvi mettendomi a vostra disposizione con una Masterclass gratuita di musica classica, a fine estate, che terminer\u00e0 con una selezione di talenti che porter\u00f2 in tour con me. E' venuto il momento per i musicisti di riportare a brillare questa bellezza eterna che sembra essere dimenticata. Per questo voglio cercare di aiutare chi ha deciso di dedicare la propria vita alla musica. Stiamo definendo i dettagli di questa Masterclass ma sar\u00e0 a fine estate e sar\u00e0 gratuita, l'unico requisito sar\u00e0 il talento\". Una giornata ricca di stimoli e spunti di riflessioni per i giovani: a salire sul palco subito dopo il compositore sono stati il regista Alberto Gelpi, insieme ai protagonisti de \"La Mia Seconda Volta\", Aurora Ruffino, Mariachiara Di Mitri e Simone Riccioni e all'ispiratrice della storia, Giorgia Benusiglio. Una giornata ricca di emozioni non solo per gli studenti ma anche per le istituzioni. Per il vicepresidente della Regione Veneto, Gianluca Forcolin: \"Questi eventi sono un divertimento. Momenti di amicizia, creativit\u00e0 e di crescita per tutti gli studenti. Il mio ringraziamento va a Giffoni Experience per questa opportunit\u00e0 straordinaria\". L'inaugurazione istituzionale dei Giffoni Movie Days - San Don\u00e0 di Piave si \u00e8 svolta questa mattina con il sindaco di San Don\u00e0 di Piave, Andrea Cereser, il dirigente scolastico Vincenzo Sabellico, coordinatore dei 16 istituti coinvolti nel progetto, e Riccardo Prosperi, responsabile del Comitato Organizzativo Giovani. Proprio a lui \u00e8 stata consegnata dal sindaco la chiave della Citt\u00e0: \"A Riccardo, in rappresentanza di tutti i giovani che in questi giorni saranno i protagonisti dei Movie Days, consegno le chiavi della Citt\u00e0. Un segno importante perch\u00e9 in queste giornate, in particolare, San Don\u00e0 \u00e8 vostra. Vivetela con rispetto\".In collaborazione con:\r\n\t\t\t\t\tGiffoni Film Festival", "tags": []}