{"categoria": "Tecnologia", "sottotitolo": "L'11 aprile \u00e8 stato revocato asilo politico a fondatore di Wikileaks", "titolo_articolo": "Ecuador, nel dopo Assange denunciati 40 mln cyber-attacchi", "testo": "Il governo dell'Ecuador ha denunciato che dopo la revoca dell'asilo politico nell'ambasciata ecuadoriana a Londra per Julian Assange, portali web di differenti istituzioni pubbliche del Paese hanno ricevuto oltre 40 milioni di cyber-attacchi. Lo scrive il quotidiano El Universo di Guayaquil.\nIn una conferenza stampa il vice ministro delle Telecomunicazioni, Patricio Real, ha spiegato che \"il principale risultato ottenuto dagli hacker \u00e8 stata la indisponibilit\u00e0 dei portali a fornire i servizi previsti per la saturazione delle pagine web dovuta all'enorme numero di messaggi, e l'impossibilit\u00e0 quindi per gli utenti di accedervi\".\nReal ha menzionato i casi dei portali di almeno dieci istituzioni ecuadoriane che sono stati presi di mira nei cyber-attacchi, una attivit\u00e0, ha assicurato, che sar\u00e0 esaminata dalla Procura per possibili denunce.\nIn una intervista pubblicata domenica dal quotidiano britannico The Guardian, il presidente ecuadoriano Lenin Moreno ha assicurato che Assange tent\u00f2 durante la sua permanenza nell'ambasciata di Londra di creare un centro di spionaggio.", "tags": ["internet", "archiviato", "moreno lenin", "julian assange", "person", "real madrid", "organization"]}