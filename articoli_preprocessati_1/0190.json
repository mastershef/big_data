{"categoria": "Motori", "sottotitolo": "Figlio del sette volte campione del mondo nel vivaio delle Rosse.", "titolo_articolo": "F1: Schumi jr. entra in Ferrari Academy", "testo": "Ora \u00e8 ufficiale: Mick Schumacher, figlio del sette volte campione del mondo di Formula 1, entra a far parte della Ferrari Driver Academy, il vivaio della scuderia di Maranello riservato ai giovani piloti da far crescere e correre. Lo ha annunciato la stessa Ferrari. Insieme a Schumi jr far\u00e0 parte della Academy anche Giuliano Alesi, figlio di un altro grande ex delle Rosse, Jean.\nMick Schumacher: \"felicissimo, il mio futuro \u00e8 in rosso\" - \"Sono felicissimo di avere raggiunto un accordo con Ferrari e che il mio prossimo futuro nelle competizioni sia in rosso, entrando a far parte della Ferrari Driver Accademy e cos\u00ec anche della famiglia della Scuderia Ferrari\". Mick Schumacher ha commentato cos\u00ec l'ingresso ufficiale nel vivaio di Maranello. \"Questo \u00e8 un altro passo nella giusta direzione - ha sottolineato Schumi jr, campione europeo di Formula 3, che dalla prossima settimana sar\u00e0 impegnato nelle attivit\u00e0 di preparazione pre-stagione - e potr\u00f2 solo beneficiare dell'immensa competenza che c'\u00e8 l\u00ec. Sicuramente far\u00f2 di tutto per poter apprendere tutto ci\u00f2 che mi pu\u00f2 aiutare a raggiungere il mio sogno: correre in Formula 1. E' pi\u00f9 che ovvio che Ferrari abbia un posto enorme nel mio cuore fin da quando sono nato e in quello della nostra famiglia, sono felice anche a livello personale per questa opportunit\u00e0. Vorrei anche ringraziare la mia famiglia, gli amici e i partner che mi hanno supportato e aiutato ad arrivare a questo punto\".", "tags": []}