{"categoria": "NULL", "sottotitolo": "Insegnanti di lingue, analisti e progettisti di software, specialisti di saldatura elettrica, agenti assicurativi, ... ", "titolo_articolo": "Lavoro: cresce il gap tra domanda e offerta, personale difficile da trovare in 1 caso su 4 ", "testo": "Insegnanti di lingue, analisti e progettisti di software, specialisti di saldatura elettrica, agenti assicurativi, elettrotecnici: per le imprese, quasi 6 su 10 di queste professioni sono difficili da trovare. In un mercato del lavoro debole si allarga il divario tra domanda e offerta. Secondo il rapporto Excelsior 2018 di Unioncamere a Anpal, il disallineamento tra la domanda di lavoro espressa dalle imprese dell'industria e dei servizi e l'offerta presente sul mercato ha riguardato nel 2018 il 26% degli oltre 4,5 milioni di contratti di lavoro che il sistema produttivo aveva intenzione di stipulare, 5 punti percentuali in pi\u00f9 del 2017.\n\nIncontro domanda offerta di lavoro difficile in tutto il Paese...\nSi stenta a trovare addetti soprattutto nelle regioni settentrionali, dove il mercato del lavoro \u00e8 pi\u00f9 competitivo ed efficiente. Anche al Sud, per\u00f2, dove i tassi di disoccupazione sono pi\u00f9 che doppi rispetto al Nord, le difficolt\u00e0 di reperimento riguardano comunque circa un lavoratore su cinque, e anzi per alcuni gruppi professionali sono maggiori nel Mezzogiorno che in altre zone del paese.\n\n...e maggiore per i giovani\nLa difficolt\u00e0 di reperimento media del 26% sale addirittura nel caso dei giovani. Del milione e 267mila contratti per i quali le imprese si sono dette orientate preferibilmente verso gli under 30, il 28% \u00e8 ritenuto non facile da trovare, con punte del 62% per gli specialisti in scienze informatiche, fisiche e chimiche, del 45% per i tecnici in campo informatico, ingegneristico e della produzione e del 43% per gli operai nelle attivit\u00e0 metalmeccaniche ed elettromeccaniche.", "tags": []}