{"categoria": "Tecnologia", "sottotitolo": "Wsj, nuovi standard non accolti con favore da tutti sviluppatori", "titolo_articolo": "Sony si schiera col #MeToo, via il sesso dai videogame", "testo": "Sony ha introdotto nuove linee guida che limitano la presenza di contenuti sessualmente espliciti nei videogiochi della PlayStation 4, in una mossa che punta a tutelare la reputazione della compagnia ed evitare l'accusa di veicolare un'immagine degradante della donna. Lo riferisce il Wall Street Journal, secondo cui i nuovi standard non sono stati accolti con favore da tutti gli sviluppatori di videogiochi.\nUna portavoce di Sony ha spiegato al quotidiano che la societ\u00e0 giapponese ha stabilito le proprie linee guida \"in modo che gli sviluppatori possano offrire contenuti bilanciati\" e il gioco \"non inibisca una crescita e uno sviluppo sani\" dei giovani.\nFunzionari di Sony hanno detto che l'azienda temeva di perdere la propria reputazione su scala globale a causa dei contenuti sessualmente espliciti presenti nei giochi venduti in alcuni Paesi tra cui il Giappone, dove c'\u00e8 pi\u00f9 tolleranza per i nudi e l'immagine di ragazze che potrebbero sembrare minorenni.\nA incidere \u00e8 la diffusione di piattaforme online - come Twitch di Amazon e YouTube Gaming - che trasmettono in diretta le partite ai videogiochi, valicando i confini nazionali.\nUn secondo fattore che ha inciso sulla decisione - sempre secondo i funzionari - \u00e8 stato la crescita in Usa del movimento #MeToo, che ha fatto temere a Sony di essere associata a contenuti che danno un'immagine degradante della donna.", "tags": ["elettrodomestici", "giochi", "archiviato", "sony", "amazon", "organization"]}