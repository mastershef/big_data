{"categoria": "Economia", "sottotitolo": "Fideuram prima tra gruppi settore con 1,8 mld da inizio anno", "titolo_articolo": "Risparmio: Assoreti, a marzo raccolta a 3,2 miliardi", "testo": "(ANSA) - MILANO, 2 MAG - A Marzo, i dati rilevati da Assoreti\nindicano una raccolta netta positiva, per le reti di consulenti\nfinanziari abilitati all'offerta fuori sede, pari a 3,2 miliardi\ndi euro, con una crescita congiunturale del 25,3%. Le scelte di\ninvestimento privilegiano fortemente i prodotti del risparmio\ngestito sui quali confluiscono risorse nette per 2,2 miliardi di\neuro, valore pi\u00f9 che raddoppiato (+138,5%) rispetto a quanto\nrealizzato nel mese precedente e pari al 68,8% dei risultati\ncomplessivi di marzo. Diversamente, la raccolta netta totale sui\nprodotti in regime amministrato, pari a 1,0 miliardo di euro,\nsubisce un calo del 38,8%, riconducibile esclusivamente alla\ncontrazione dei flussi di liquidit\u00e0.\u00a0\u00a0\u00a0\n\t\t\t\t   Il gruppo Fideuram (Fideuram, Intesa Sanpaolo Private Banking\ne Sanpaolo Invest SIM), si colloca ancora al primo posto sia\nnella classifica della raccolta da inizio anno, con oltre 1,8\nmiliardi di euro e prima anche nella classifica di raccolta\nnetta mensile di risparmio gestito con 846 milioni di\neuro.(ANSA).", "tags": ["macroeconomia", "banche", "risultati aziendali", "archiviato", "sanpaolo invest sim", "fideuram", "fideuram", "assoreti", "intesa sanpaolo", "organization"]}