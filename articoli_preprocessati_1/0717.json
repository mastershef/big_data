{"categoria": "Cinema e Film", "sottotitolo": "L'iniziativa \u00e8 rivolta a 200 mila giovani italiani", "titolo_articolo": "Giffoni: progetto per studenti con disturbi apprendimento", "testo": "SALERNO - Si chiama \"Virtutee: studia con me!\" il progetto rivolto agli oltre 200 mila studenti italiani affetti da disturbi specifici dell'apprendimento, organizzato nell'ambito della 48/a edizione del Giffoni Film Festival. L'iniziativa sar\u00e0 sviluppata dal Dream Team - la community di innovatori under 30 di Giffoni Innovation Hub - in collaborazione con l'Unit\u00e0 Operativa di Neuropsichiatria Infantile dell'Ospedale Pediatrico Bambino Ges\u00f9 di Roma.\nUn tutor virtuale permetter\u00e0 ai ragazzi di affrontare e superare le difficolt\u00e0 legate allo studio grazie al supporto di una tecnologia innovativa e a basso costo. Nello specifico fornir\u00e0 allo studente strategie di studio pi\u00f9 adatte in caso di Dsa, integrer\u00e0 strumenti specifici gi\u00e0 esistenti, dando in tempo reale un feedback sia sui contenuti che sul proprio processo di studio, per aumentare l'autonomia nello studio. Il bambino entrer\u00e0 in contatto con un ambiente digitale virtuale, simile a un gioco, che lo aiuter\u00e0 a gestire le dimensioni dello spazio e del tempo dello studio nel mondo reale. L'obiettivo \u00e8 rendere il momento dello studio meno faticoso ma pi\u00f9 efficace. La tecnologia sar\u00e0 inoltre personalizzabile, a misura di singolo studente: caratteristica fondamentale, che aiuter\u00e0 anche gli operatori (psicologi, logopedisti, educatori) a tracciare percorsi di assistenza individuali nel mare magnum delle richieste. Il tutor virtuale potr\u00e0 accompagnare il ragazzo ovunque, non solo a scuola o a casa. Con un vantaggio per le famiglie, anche economico, che potranno cos\u00ec aiutare i figli con Dsa a sviluppare sempre pi\u00f9 autonomia.In collaborazione con:\r\n\t\t\t\t\tGiffoni film Festival", "tags": []}