{"categoria": "Tecnologia", "sottotitolo": "", "titolo_articolo": "A Pisa appuntamento con la cybersecurity", "testo": "Dal 12 al 15 febbraio la citt\u00e0 di Pisa ospiter\u00e0 ITASEC19, la terza conferenza nazionale sulla sicurezza informatica. Organizzata dal Laboratorio Nazionale di Cybersecurity del CINI - in collaborazione con il CNR, la Scuola IMT Alti Studi di Lucca, le Universit\u00e0 di Pisa, Firenze e Siena - la conferenza si svolger\u00e0 nelle sale del Consiglio Nazionale delle Ricerche del capoluogo toscano con l\u2019obbiettivo di riunire ricercatori e professionisti provenienti dal mondo accademico, industriale e governativo per discutere le sfide emergenti nel campo della cybersecurity.\nMolte le presenze istituzionali: la conferenza sar\u00e0 aperta dal discorso della ministra della Difesa Elisabetta Trenta, a cui seguiranno gli interventi di Roberto Viola, direttore generale DG connect della Commissione Europea, del prof. Roberto Baldoni, vicedirettore generale del DIS della Presidenza del Consiglio dei Ministri con delega alla cybersecurity, e del presidente del CNR, prof. Massimo Inguscio.\nTra le istituzioni che partecipano anche la Consob, l\u2019Autorit\u00e0 garante per la protezione dei dati personali e Bankitalia.\n\u201cI numeri di Itasec19 sono di tutto rispetto \u2013 dice il prof. Paolo Prinetto in qualit\u00e0 di rappresentante degli organizzatori - sessanta speaker, quaranta relazioni scientifiche, cinque workshop, quindici start-up e venti sponsor rendono Itasec19 la conferenza di cybersecurity pi\u00f9 importante sul territorio italiano. E ci auguriamo possa fare la differenza per il sistema paese.\u201d", "tags": []}