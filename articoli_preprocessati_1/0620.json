{"categoria": "Economia", "sottotitolo": "'EarthBi' \u00e8 biodegradabile e brevettata", "titolo_articolo": "Ambiente: Nasce bioplastica tracciata su blockchain", "testo": "(ANSA) - MILANO, 02 MAG - Nasce in Italia la bioplastica\n'EarthBi' realizzata attraverso \"processi di produzione\nbrevettati e innovativi\" che utilizzano anche la tecnologia\nBlockchain per \"garantire trasparenza sulle caratteristiche\ntecniche del prodotto e tracciabilit\u00e0\".  A spiegarlo sono i\nfondatori del progetto EarthBi, promosso da Valore Holding\nGroup, finalizzato a \"ridurre l'inquinamento ambientale causato\ndalla plastica\".\n    \"EarthBi - spiega una nota - \u00e8 un nuovo materiale plastico a\nbase biologica (biobased) e biodegradabile, prodotto utilizzando\ncome materie prime biomasse derivanti da scarti di produzione di\norigine naturale e pu\u00f2 essere smaltito attraverso i normali\nprocessi di compostaggio\". L'elemento di base \u00e8 l'acido\npolilattico (Pla), ovvero, una plastica biodegradabile prodotta\noggi da zucchero di canna o glucosio. Grazie ad un brevetto,\nsviluppato in collaborazione \"con scienziati ed universit\u00e0\nitaliane\", il nuovo polimero \"si adatta a diversi processi\nproduttivi, anche quelli pi\u00f9 complessi\", e \"pu\u00f2 essere\nutilizzato negli impianti dedicati alla lavorazione di plastica\ntradizionale senza modificare le linee produttive\". L'utilizzo\ndella blockchain permette inoltre \"di tracciare ogni lotto del\nprodotto e far conoscere quantit\u00e0, provenienza, destinazione a\nclienti e consumatori\", spiegano gli ideatori di EarthBi. \"Dalla\nprima linea di produzione della bioplastica in Italia, situata a\nPomezia (Roma) - aggiungono- si passer\u00e0 nei prossimi mesi allo\nsviluppo degli impianti in Slovenia e a Malta, per una capacit\u00e0\nfinale complessiva di circa 60.000 tonnellate all'anno\".", "tags": []}