{"categoria": "Mondo", "sottotitolo": "Grazie a campagna del Nepal, localizzati anche corpi 4 scalatori", "titolo_articolo": "Rimosse 3 tonnellate rifiuti da Everest", "testo": "La vetta pi\u00f9 alta del mondo, l'Everest, si \u00e8 trasformata negli anni in una montagna di rifiuti ma un team di 14 volontari \u00e8 impegnato in queste settimane in un'operazione di pulizia che ha gi\u00e0 'alleggerito' il monte di ben 3 tonnellate di immondizia e punta a raccoglierne altre sette entro 45 giorni.\nOltre ai rifiuti (lattine, bottiglie, plastica, attrezzature da alpinismo e perfino escrementi umani), sono stati localizzati anche i corpi di quattro scalatori. E se il cambiamento climatico continuer\u00e0 a sciogliere i ghiacci del monte \u00e8 probabile che ne seguiranno molti altri: dal 1922 infatti, oltre 200 alpinisti sono morti mentre cercavano di raggiungere la vetta a 8.848 metri.\n\u00a0 \u00a0 Iniziata il 14 aprile scorso, la campagna per ripulire l'Everest \u00e8 sponsorizzata dalle autorit\u00e0 del Nepal e dovrebbe costare un totale di 23 milioni di rupie (poco pi\u00f9 di 185 mila euro). Oltre 4.000 persone hanno scalato finora l'Everest con un record di 807 alpinisti che hanno raggiunto la vetta l'anno scorso.", "tags": ["alpinismo", "montagne", "morte", "servizi ambientali", "archiviato"]}