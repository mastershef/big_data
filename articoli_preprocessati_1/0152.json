{"categoria": "Cultura & Spettacoli", "sottotitolo": "A lezione da Cesareo su canzoni di Elio e le Storie Tese", "titolo_articolo": "Musica: workshop su luci e droni a Music Inside Rimini", "testo": "BOLOGNA - Dai segreti degli allestimenti delle luci, con un workshop dedicato al 'Lighting Designer @Work' con autori ed esperienze di chi ha animato concerti di Vasco Rossi, Gianna Nannini o Cesare Cremonini, all'uso dei droni per i grandi eventi musicali, con un incontro organizzato dall'agenzia specializzata Limina, fino al racconto 'Da Zero a Elio alle Storie Tese': un 'laboratorio' dedicato alla composizione e all'arrangiamento musicale di cui sar\u00e0 protagonista Cesareo, chitarrista e membro fondatore della mitica band.  Spazio alla formazione su tutti i livelli, e per tutti, durante i tre giorni di Music Inside Rimini, l'evento fieristico pi\u00f9 atteso, organizzato da Italian Exhibition Group, dedicato al mondo delle tecnologie e dello show entertainment. Da domenica 5 a marted\u00ec 7, nei padiglioni della Fiera di Rimini, si potr\u00e0 anche partecipare a momenti formativi come quello incentrato sulla Club Culture: una serie di momenti di confronto, curati dal giornalista Pierfrancesco Pacoda e dall'artista NicoNote. Appuntamenti promossi da Mir in collaborazione con Silb (Sindacato Italiano locali da ballo) e organizzati con Doc Servizi.  Domenica pomeriggio, infine, un appuntamento da non perdere: Davide Civaschi, noto come Cesareo, ripercorrer\u00e0 insieme al pubblico la storia di Elio e le Storie Tese, raccontandone la musica e gli arrangiamenti.In collaborazione con:\r\n\t\t\t\t\tItalian Exhibition Group", "tags": []}