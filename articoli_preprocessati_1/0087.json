{"categoria": "Economia", "sottotitolo": "Quinto rapporto Confindustria illustrato a Cagliari", "titolo_articolo": "Sud: Pmi in salute ma crescita ferma", "testo": "(ANSA) - CAGLIARI, 29 MAR - Segnali di rallentamento e\nprospettive incerte per i prossimi mesi per le piccole e medie\nimprese del Mezzogiorno: per il quinto anno consecutivo, fino al\n2017, registrano un andamento positivo del fatturato (+4,4%) e\ndel valore aggiunto (+3,5%), al tempo stesso emergono segnali\nnegativi come la ulteriore frenata della redditivit\u00e0 lorda, con\ni margini che crescono solo dello 0,5% e un indebitamento\nsostanzialmente fermo (+0,4%), segno che per numerose imprese\nl'accesso al credito resta difficoltoso. E' la fotografia in\nchiaroscuro dello stato di salute delle Pmi nel Sud restituita\ndal quinto rapporto Pmi Mezzogiorno 2019 Confindustria-Cerved\nillustrato a Cagliari alla presenza del presidente di\nConfindustria Vincenzo Boccia.\u00a0\u00a0\u00a0\n\t\t\t\t   I risultati delle Pmi meridionali - 30mila in tutto con dai\n10 ai 250 addetti, che da sole vantano oltre 136 miliardi di\neuro di fatturato e un valore aggiunto di quasi 32 miliardi di\neuro, pari a circa il 10% del Pil meridionale - sembrano,\ndunque, aver raggiunto un punto critico. Pur configurandosi un\nsistema imprenditoriale pi\u00f9 solido fino a tutto il 2017, a\npartire dal 2018 il quadro congiunturale mostra segnali di\nfrenata. A pesare sulla competitivit\u00e0 \u00e8 un costo del lavoro che\nnel 2017 \u00e8 tornato a crescere pi\u00f9 del valore aggiunto, portando\nil Clup al 69,8%. Tornano a crescere i fallimenti (+5,3%) e le\nliquidazioni volontarie (+5,1%), segnali di peggioramento delle\naspettative future di profitto da parte degli imprenditori.\u00a0\u00a0\u00a0\n\t\t\t\tSecondo il rapporto sar\u00e0 urgente intervenire sui fattori\nstrutturali di debolezza: la dimensione, la governance e la\npropensione all'esportazione delle Pmi meridionali. In\nparticolare il salto richiede forti iniezioni di capitale\nimponendo una progressiva apertura delle Pmi familiari, che sono\nancora la forma prevalente al Sud (74%) pi\u00f9 ancora della media\nnazionale: quasi una impresa meridionale su due \u00e8 del tutto\nchiusa ad ogni tipo di apporto esterno. Il salto potrebbe dare\nenergie per la sfida dei mercati internazionali. Su un totale di\n30mila Pmi, quelle a forte vocazione internazionale sono ancora\ntroppo poche, solo 2.500, l'8,7% del totale (il 20,7% in\nItalia).(ANSA).", "tags": ["risultati aziendali", "bilancio statale", "economia; affari e finanza", "archiviato", "vincenzo boccia", "person", "confindustria", "cerved", "organization"]}