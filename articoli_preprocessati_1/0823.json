{"categoria": "Cultura & Spettacoli", "sottotitolo": "In mostra all'Ara Pacis anche pellettiera della maison a Roma", "titolo_articolo": "Johanne, ecco come costruisco una Kelly", "testo": "di Daniela Giammusso\nUna pezza scura sul tavolo. Tre sagome pi\u00f9 strette e una quarta che, si intuisce, dovr\u00e0 dare un'anima pi\u00f9 robusta l\u00ec dove \u00e8 necessario. ''So che questi pezzi non hanno senso a vederli cos\u00ec. Ma vi assicuro diventer\u00e0 una Kelly''. Grembiule indosso, lo promette Johanne Combe dietro al suo banco. In Francia il suo mestiere \u00e8 quello del Maroquinier, il pellettiere. Ma per le donne di mezzo mondo (per non dire intero), questa ragazza dal sorriso aperto e l'accento francese, \u00e8 decisamente una creatrice di sogni. L'unica in grado di costruirsi da sola (e di riparare) una Kelly, la preziosissima e ambitissima borsa iconica di casa Herm\u00e8s, quella con il nome della principessa di Monaco, per la quale fare follie e attendere anche mesi pur di averla. Per la prima volta a Roma si potr\u00e0 vedere ''dal vivo'' come nasce una Kelly proprio sul tavolo di Johanne, una degli artigiani protagonisti di Herm\u00e8s Dietro le quinte, la mostra itinerante che la maison parigina dedica alle eccellenze dei suoi mestieri, fino al 16 marzo al Museo dell'Ara Pacis (Lungotevere in Augusta - Orari: h. 12-20. Luned\u00ec 11 marzo chiuso. Ingresso libero). ''Per otto anni ho studiato e lavorato al montaggio delle borse per Herm\u00e8s'', racconta Johanne all'ANSA, mentre le dita si muovono veloci tra filo di lino, cera d'api e ago. ''Ora sono a Roma - prosegue - sopra il negozio di via Bocca di Leone e mi occupo della riparazione e della personalizzazione delle borse per tutti i clienti italiani''. Per la mostra, si \u00e8 scelto di realizzare un modello di Kelly con tante tasche, proprio per far capire quanto tempo e sapienza occorrono per realizzare una borsa come questa. ''Solo per la parte di assemblaggio e montaggio sono 12-20 ore a seconda della misura - dice - Ma prima c'\u00e8 il selezionamento del pellame, la concia che impiega da 6 a 8 settimane e il tagliatore che ha il compito delicatissimo di vedere il difetto. E anche dopo l'assemblaggio, poi, c'\u00e8 il controllo qualit\u00e0''. La forma inizia a essere riconoscibile e viene quasi un brivido a vedere Johanne che inforca le pinze e le avvicina alla Kelly. ''La parte pi\u00f9 difficile? Per me \u00e8 il manico - prosegue tra un punto incrociato e l'altro - Perch\u00e8 mette insieme tutti i mestieri Herm\u00e8s''. E c'\u00e8 anche qualche segreto da svelare. ''Tutti noi firmiamo la borsa che realizziamo - spiega - Cos\u00ec se serve una riparazione si pu\u00f2 risalire al pellettiere che l'ha fatta. Ma la firma \u00e8 segreta, in un punto segreto''. Impossibile trovarlo, assicura. ''Herm\u00e8s per me? - aggiunge - Rappresenta la perfezione''. E anche un pizzico d'ironia, quando da sotto il banco di Kelly ne spunta una gi\u00e0 pronta, rossa, elegantissima. ''Et voil\u00e0'', saluta Johanne, Kelly a tracolla e ''au revoir''.In collaborazione con:\r\n\t\t\t\t\tHerm\u00e8s", "tags": []}