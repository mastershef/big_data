{"categoria": "Tecnologia", "sottotitolo": "", "titolo_articolo": "Arrivano in Italia i robot marini", "testo": "Droni per il controllo delle acque e per il monitoraggio delle strutture subacquee, sistemi robotici per l'esplorazione delle profondit\u00e0 marine e delle aree archeologiche sommerse e anche imbarcazioni senza equipaggio per il soccorso in mare o il trasporto di merci. Dopo il boom dei droni aerei, anche in Italia si moltiplicano i progetti di nuovi robot per impiego in mare e nei laghi, come pure nei bacini idrici e nei grandi fiumi. Un mercato in rapida crescita, che vede gi\u00e0 all'opera numerosi centri di ricerca, universit\u00e0 e aziende specializzate.\nI maggiori esperti italiani di questo settore si daranno appuntamento in occasione del \"Sea Drone Tech Summit 2018\", il primo congresso in Italia dedicato ai droni e ai robot per impiego marino e subacqueo, che si svolger\u00e0 nei giorni 16 e 17 novembre prossimi a Gallipoli (Lecce).\n\"Sar\u00e0 il primo evento italiano sui 'sea drone' e sulle loro applicazioni\", ha spiegato l'organizzatore Luciano Castro, \"e ci consentir\u00e0 di fare il punto sullo sviluppo e sulle prospettive di questa nuova tecnologia in Italia\". Il \"Sea Drone Tech Summit 2018\" \u00e8 promosso dall'associazione Ifimedia ed organizzato dalla societ\u00e0 Mediark\u00e8, lo stesso team che dal 2014 si occupa di \"Roma Drone Campus\", il maggiore evento professionale italiano sui sistemi a pilotaggio remoto, giunto ormai alla quinta edizione.", "tags": []}