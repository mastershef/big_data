{"categoria": "Economia", "sottotitolo": "Accordo per rilanciare gli investimenti", "titolo_articolo": "Upi-Ance, obiettivo aprire cantieri", "testo": "(ANSA) - ROMA, 4 APR - Una sinergia tra istituzioni e imprese\nper rilanciare gli investimenti, aprire i cantieri e mettere in\nsicurezza un patrimonio pubblico strategico per la sicurezza e\nla qualit\u00e0 della vita dei cittadini, a partire dalle oltre 5000\nscuole superiori e dalle strade provinciali. Sono gli obiettivi\ncomuni che il presidente dell'UPI Michele de Pascale e quello\ndell'Ance Gabriele Buia hanno stabilito, e che saranno alla base\ndi un documento da portare all'attenzione del Governo e del\nParlamento in vista dei decreti sblocca cantieri e crescita. In\nparticolare chiedono che sia permesso \"agli amministratori di\nfare fronte alle esigenze di sicurezza dei cittadini e alle\nimprese di operare con regole certe\". \n   \"Per far ripartire lo sviluppo e dare nuovo slancio alle\nimprese italiane - dichiarano de Pascale e Buia - occorre che le\nopere pubbliche possano essere realizzate in tempi certi e\nrapidi. Per questo \u00e8 necessario semplificare le procedure e\ndestinare risorse per gli investimenti utili alle comunit\u00e0.\u00a0\u00a0\u00a0\n\t\t\t\tBasta con l'eccesso di burocrazia, che rallenta le procedure ma\nnon interviene sul malaffare: il Paese non pu\u00f2 permettersi di\navere opere bloccate o incompiute per anni, n\u00e9 tantomeno fondi\ninutilizzati\". (ANSA).", "tags": ["sicurezza cittadini", "grandi opere", "aree urbane", "archiviato", "gabriele buia", "michele de pascale", "person", "unione province italiane", "organization"]}