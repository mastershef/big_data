{"categoria": "Motori", "sottotitolo": "Quarta doppietta in quattro gare della Mercedes. Verstappen ai piedi del podio davanti a Leclerc ", "titolo_articolo": "F1: Bottas vince il Gp dell'Azerbaigian davanti ad Hamilton, 3/o Vettel", "testo": "Valtteri Bottas su Mercedes ha vinto il Gp dell'Azerbaigian, quarta prova del mondiale di Formula 1. Il circuito di Baku vede l'ennesima doppietta stagionale delle Frecce d'argento, col secondo posto di Lewis Hamilton. Sul podio sale anche Sebastian Vettel con la Ferrari. Quarto posto per Max Verstappen con la Red Bull.\u00a0Quinto posto per Charles Leclerc, con la seconda Ferrari, che ha fatto segnare il giro veloce in gara. A punti nella gara odierna sono andati Sergio Perez (Racing Point), sesto, Lando Norris (McLaren), settimo. Ottavo posto per Carlos Sainz, anche lui su McLaren, nono per Lance Stroll (Racing Point) e decimo per Kimi Raikkonen, sulla Alfa Romeo.\n\"La Mercedes \u00e8 pi\u00f9 forte e pi\u00f9 fortunata ma il giro veloce oggi l'abbiamo fatto noi\". Cos\u00ec il presidente della Ferrari, John Elkann, commenta ai microfoni di Sky Sport il risultato del Gp dell'Azerbaigian, che ha seguito dai box. \"Lo spirito in Ferrari \u00e8 molto buono. C'\u00e8 tanta voglia di vincere e il campionato \u00e8 ancora molto lungo. Forza Ferrari\".\n\n\n\u00a0\n\u00a0Guarda le fotoF1: festa Mercedes anche a Baku\n\nBottas: \"gara senza errori, prestazioni incredibili\" - \"E' stata una gara difficile, perch\u00e8 Lewis mi ha messo continuamente pressione. Non ho fatto errori e ho tenuto la situazione sotto controllo ma sono davvero contento di aver visto la bandiera a scacchi di questa gara\". Lo ha detto il vincitore del Gp dell'Azerbaigian, Valtteri Bottas, che ha elogiato poi il team: \"E' incredibile il livello delle nostre prestazioni. Sono molto contento per tutti, stiamo andando molto bene\". Sportivamente, Lewis Hamilton ha fatto i complimenti al compagno di squadra: \"Una gara fantastica senza alcun errore, ha meritato pienamente la vittoria e la pole - ha affermato il britannico -. E' poi un risultato per il team, il miglior avvio di stagione che abbiamo mai avuto, grazie al lavoro di squadra\".\nVettel: \"dobbiamo accontentarci, c'\u00e8 molto da fare\" - \"E' stata molto dura all'inizio, non avevo feeling con la gomma morbida, non ero mai in fiducia. Poi con la media \u00e8 andata meglio, abbiano tenuto il passo delle Mercedes e messo anche su di loro un po' di pressione. Comunque c'\u00e8 moltissimo da fare. Non \u00e8 assolutamente la situazione che avremmo voluto a questo punto, ma per ora dobbiamo accontentarci\". Cos\u00ec Sebastian Vettel dopo il terzo posto a Baku. Ora la Ferrari guarda alla prossima gara a Barcellona, ma Vettel \u00e8 prudente. \"Non penso che andremo l\u00ec da favoriti ma comunque porteremo un paio di aggiornamenti. Soprattutto - ha affermato il tedesco - speriamo di avere un fine settimana lineare, cosa che finora non abbiamo ancora avuto. Cos\u00ec potremo dare una svolta alla stagione\".", "tags": ["gran premio", "f1", "automobilismo", "archiviato", "john elkann", "kimi raikkonen", "carlos sainz", "lando norris", "sergio perez", "charles leclerc", "max verstappen", "sebastian vettel", "lewis hamilton", "person", "forza ferrari", "formula 1", "alfa romeo", "ferrari", "mercedes", "sky", "organization"]}