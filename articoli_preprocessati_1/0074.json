{"categoria": "Tecnologia", "sottotitolo": "Offerti incentivi a sviluppatori per avere i giochi in esclusiva", "titolo_articolo": "Apple, Arcade coster\u00e0 mezzo miliardo", "testo": "Per il suo servizio di videogiochi in abbonamento, chiamato Arcade e annunciato il mese scorso, Apple spender\u00e0 alcune centinaia di milioni di dollari. Lo scrive il Financial Times, secondo cui l'investimento potrebbe superare il mezzo miliardo. La cifra servir\u00e0 ad assicurare la presenza di nuovi videogame sulla piattaforma.\nArcade, presentato lo scorso 25 marzo come \"il primo servizio di videogiochi in abbonamento per dispositivi mobili, computer e salotto\", sar\u00e0 lanciato in autunno su scala globale, e consentir\u00e0 agli utenti di giocare in modo illimitato a un centinaio di titoli da dispositivi Apple (iPhone, iPad, computer Mac e Apple Tv) sia online che offline.\nSecondo il Financial Times, Apple starebbe offrendo incentivi extra agli sviluppatori che acconsentono a lanciare i loro videogame in esclusiva su Arcade per alcuni mesi, prima di distribuirli anche su altre piattaforme.", "tags": ["giochi", "informatica e telecomunicazioni", "macroeconomia", "archiviato", "apple tv", "apple", "organization"]}