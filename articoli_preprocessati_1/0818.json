{"categoria": "Tecnologia", "sottotitolo": "", "titolo_articolo": "Pixel 3 anche rosa e verde menta", "testo": "Il Pixel 3, il nuovo smartphone targato Google, potrebbe arrivare anche in due colorazioni inedite che si affiancheranno ai classici bianco e nero: il rosa e il verde menta. Le due tinte, inattese, sono trapelate online in vista della presentazione del nuovo telefono, in programma a New York il 9 ottobre.\nStando alle indiscrezioni circolate finora, Google nella Grande Mela sveler\u00e0 la terza edizione del Pixel e del suo fratello maggiore, il Pixel XL. Il primo dovrebbe montare un display da 5,4 pollici senza 'notch', la tacca nera nella parte alta dello schermo dove sono alloggiati i sensori frontali. Il notch sar\u00e0 per\u00f2 presente, e dovrebbe essere ingombrante, nel Pixel 3 XL, da 6,7 pollici. Entrambi gli smartphone, con il nuovo sistema operativo Android 9 Pie, potrebbero integrare il processore Snapdragon 845 di Qualcomm e 4 GB di Ram. Due le fotocamere frontali per i selfie, mentre la doppia fotocamera posteriore \u00e8 attesa solo sulla versione XL.", "tags": []}