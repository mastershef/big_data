{"categoria": "Sport", "sottotitolo": "Colombiano torna sulle strade rosa e sogna la classifica a punti", "titolo_articolo": "Giro: Gaviria si candida per le volate", "testo": "(ANSA) - ROMA, 3 MAG - Fernando Gaviria parteciper\u00e0 alla\n102/a edizione del Giro d'Italia di ciclismo, che scatter\u00e0 da\nBologna l'11 maggio. La presenza dello sprinter colombiano \u00e8\nstata ufficializzata oggi dalla UAE Emirates. \"Con gran piacere\ntorner\u00f2 sulle strade del Giro, una corsa con la quale sento di\navere un rapporto particolare - le parole di Gaviria -. Proprio\nal Giro 2017 la mia carriera ha trovato una dimensione\ninternazionale. La maglia della classifica a punti e le quattro\nvittorie di tappa mi hanno proiettato nell'\u00e9lite: sono stati\nmomenti bellissimi e molto importanti per me\". Per il velocista\ncolombiano gli obiettivi non mancano, anche alla luce dei\nnumerosi arrivi che si adattano alle sue caratteristiche. \"Nella\nprima parte del Giro, i percorsi offriranno ai velocisti un buon\nnumero di opportunit\u00e0 - spiega Gaviria -. Come spesso succede\nnella corsa rosa, per\u00f2, non ci sono verdetti scontati. Sar\u00e0\nmolto difficile lottare per la classifica a punti, perch\u00e9 la\nseconda parte del Giro sar\u00e0 durissima\", spiega il colombiano.", "tags": ["ciclismo", "archiviato", "giro gaviria", "fernando gaviria", "person"]}