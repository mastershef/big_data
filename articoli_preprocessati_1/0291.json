{"categoria": "Sport", "sottotitolo": "Tuitavake e Maxwell coach speciali, tra tecnica e filosofia", "titolo_articolo": "Rugby:a Milano clinic con gli All Blacks", "testo": "(ANSA) - MILANO, 02 MAG - Gli All Blacks sbarcano in Italia,\norganizzando a Milano - in sinergia con il Rugby Milano - il\nprimo campus dedicato ai giovani rugbisti. Dal 25 al 30 agosto\n'All Blacks Clinic' avr\u00e0 come coach speciali Anthony Tuitavake\n(centro del Racing 92, 6 caps con gli All Blacks) e Norm Maxwell\n(seconda linea dei Crusaders, 36 caps) e ospiter\u00e0 al Centro\nSportivo 'G.B Curioni', all'Idroscalo, 100 ragazzi e ragazze di\net\u00e0 compresa tra i 14 e i 18 anni. L'All Blacks Clinic prevede\n12 sessioni di allenamento sul campo e 10 in aula: i ragazzi\npotranno cos\u00ec apprendere i segreti della tecnica e i significati\nfilosofici della cultura degli All Blacks. ''Siamo ancora una\nvolta orgogliosi - afferma Sergio Carnovali, presidente di Rugby\nMilano - di portare avanti modelli di formazione unici e di alto\nvalore. Il fatto che la federazione neozelandese abbia scelto\nRugby Milano come partner italiano, \u00e8 motivo di grande orgoglio\ne rappresenta il primo capitolo di un percorso che speriamo duri\nnel tempo\".", "tags": ["union rugby", "archiviato", "sergio carnovali", "norm maxwell", "anthony tuitavake", "person", "all blacks", "organization"]}