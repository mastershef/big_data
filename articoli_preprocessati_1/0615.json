{"categoria": "Cinema e Film", "sottotitolo": "", "titolo_articolo": "Giffoni: Gubitosi racconta Festival ai masterclasser", "testo": "NAPOLI - Un racconto del Giffoni che si sovrappone al racconto di se stesso. Un ripercorrere la storia del Festival attraverso i momenti di \"depressione creativa\" e gli eventi che hanno segnato un punto di svolta. Nei locali dell'Antica ramiera, Claudio Gubitosi si propone ai masterclasser in un faccia a faccia che si tramuta in un abbraccio, un reciproco guardarsi dentro: \"Vi voglio guardare negli occhi uno a uno\".\nParla della necessit\u00e0 del dubbio, della bellezza della solitudine (purch\u00e9 venga poi condivisa), dell'amore e del pericolo di chiusura che porta con s\u00e9, di costruzione e distruzione, di intuizione. E divide in tre fasi l'epoca del festival. \"I primi 10 anni sono stati quelli della comprensione - racconta Gubitosi - La comprensione tra me e il territorio. Pensate che quando allora si parlava di Salerno era come parlare di Milano: avevo paura e per questo mi sono anche un po' isolato. Il primo decennio \u00e8 perci\u00f2 stato di rapporto con il territorio: ho dovuto lottare per farmi capire - spiega - \u00c8 stato complicatissimo, sono stati anni durissimi che mi hanno fatto soffrire molto\". Una sofferenza che ha per\u00f2 dato i suoi frutti: \"Nei primi 10 anni ho sub\u00ecto di tutto. Ero nello stagno e dovevo uscirne. Come? Andando oltre Giffoni\". I secondi 10 anni, dunque, sono serviti a \"occupare e vivere il territorio. Ho fatto - sorride - una sorta di internazionalizzazione locale\".\nPoi, l'episodio che segna il cambiamento. \u00c8 il 1982 e Fran\u00e7ois Truffaut arriva a Giffoni. \"Fu l'inizio di una qualcosa che segn\u00f2 la mia vita e il senso della vita di Giffoni. Mi chiedevano come avevo fatto - ricorda il direttore - Ho scritto una lettera, a mano. E lui mi rispose con un telegramma. Sono stati giorni memorabili\". Trascorre un anno, e accade un altro fatto clamoroso: \"Robert De Niro viene a Giffoni\". O, meglio: l'attore preferisce il centro picentino a Venezia. \"Mi ammazzano, pensai - dice Gubitosi - Cos\u00ec, mi inventai una che De Niro era originario di Giffoni e tornava nel suo paesello\". Tra i sorrisi dei masterclasser, Gubitosi continua: \"Nessuno conosceva le origini della famiglia di De Niro. Questa storia ha retto per 10 anni\".\nIl resto dell'incontro all'Antica Ramiera conduce dritto alla storia recente. Dai primi viaggi all'estero (da Vienna a Berlino passando per Hollywood) alle intuizioni e ai momenti di \"depressione creativa\" che hanno portato alla necessit\u00e0 di una struttura che si \u00e8 concretizzata, nell'arco di 16 anni, nella Cittadella e poi, quando anche questa si \u00e8 fatta piccola, alla Multimedia Valley, in altri 17 anni. Un racconto, quello di Gubitosi ai ragazzi, che rievoca il passato guardando al presente: \"Siamo periferici, ed \u00e8 una bellezza, siamo umili ed \u00e8 uno splendore, viviamo la nostra vita all'interno ed \u00e8 bello. Il local - sottolinea - \u00e8 global\".In collaborazione con:\r\n\t\t\t\t\tGiffoni Film Festival", "tags": []}