{"categoria": "Cultura & Spettacoli", "sottotitolo": "'Si chiamer\u00e0 Terzo Tempo', al via con romanzi di due donne", "titolo_articolo": "Lidia Ravera, 'collana per amori over60'", "testo": "(ANSA) - BARI, 2 MAG - Una nuova collana di romanzi dedicata\nagli amori over60, per le donne oggi considerate a quell'et\u00e0 al\nmargine della vita, ma pensando anche a quei \"pochi uomini non\nfolgorati dalla figlia della vicina di casa\". Cos\u00ec Lidia Ravera,\n68 anni - scrittrice dall'immagine indissolubilmente legata al\nsuo primo libro 'Porci con le ali' scritto nel 1976 con Marco\nLombardo Radice - ha spiegato di averla chiamata Terzo Tempo,\n\"proposta direttamente a Sergio Giunti\". Con la stessa casa\neditrice nel 2017 aveva pubblicato un romanzo quasi omonimo, Il\nTerzo Tempo, appunto, convinta, recitava una presentazione, \"sia\nda vivere pienamente, senza mai smettere di cercare la\nfelicit\u00e0\". Ravera ha anticipato la nascita della collana - che\nsar\u00e0 presentata al salone di Torino (9-13 maggio) - in un\nincontro alla libreria Laterza di Bari per il suo nuovo libro\n\"L'amore che dura\". Previsti due titoli ogni 4 mesi. I primi\nsono firmati da Brunella Schisa (\"Non renderti ridicola\") e\ndalla sceneggiatrice Simona Giordano, al suo primo romanzo. \n(ANSA).", "tags": ["editoria", "letteratura", "narrativa", "archiviato", "simona giordano", "brunella schisa", "sergio giunti", "marco lombardo radice", "lidia ravera", "person", "laterza", "organization"]}