{"categoria": "NULL", "sottotitolo": "Nel mirino una banca, interesse anche per mercato Npl", "titolo_articolo": "Passera, torno in Borsa con Spaxs ", "testo": "Ho fatto il mio servizio civile, ora sono tornato al mondo dell\u2019impresa\". Cos\u00ec Corrado Passera sintetizza il suo ritorno a pieno titolo nella finanza, con ovvia propensione alle banche: il debutto in Borsa della 'sua' Spaxs \u00e8 stato positivo e, come da programmi, in breve acquisir\u00e0 una piccola banca, per fondersi con essa e farla crescere. La nuova societ\u00e0 \u00e8 una Spac, cio\u00e8 un veicolo per raccogliere capitali sul mercato attraverso la quotazione.\nPassera chiarisce i tre obiettivi principali della Special purpose acquisition company che guida con Andrea Clamer: il mercato delle sofferenze bancarie \"spesso opaco\" dove negli Npl \"si pu\u00f2 creare valore\", il mondo delle piccole e medie imprese \"dove ci sono tante aziende che potrebbero crescere di pi\u00f9 e molte che potrebbero uscire dalle secche\" e il 'tradizionale' risparmio delle famiglie. Per fare questo ha bisogno di una vera banca, orientata al digitale: entro pochi mesi ci sar\u00e0 la 'business integration', con una delle cinque candidate gi\u00e0 sul tavolo e la short list che sar\u00e0 definita nelle prossime settimane.\n\"Metter\u00e0 insieme le tecnologie pi\u00f9 innovative e una squadra di persone con grande esperienza\", sorride l'ex ministro e amministratore delegato di Poste e Intesa SanPaolo pensando allo sviluppo di Spaxs, che ha registrato il record per raccolta Ipo in Italia (seconda in Europa) tra le societ\u00e0 del comparto: 600 milioni a fronte di richieste per 760 milioni, quasi il doppio del target iniziale. Nel capitale - formato per due terzi da soggetti non italiani - sono gi\u00e0 presenti con una quota superiore al 5% Credit Suisse (7,6%)per conto del fondo Atlas, Sdp Capital Management (6%) della famiglia Pallavicini, Kairos (5,9%), Numen Capital (5,7%) e Tensile (5%).\n\"Voglio ringraziare - aggiunge Passera - le persone straordinarie che in questi sei mesi hanno scommesso personalmente su questa idea imprenditoriale, grazie agli advisor che mi hanno aiutato generosamente a mettere a punto il progetto, grazie alle banche con le quali abbiamo raccolto in Italia e all'estero le risorse finanziarie per partire. La cosa pi\u00f9 bella che un banchiere pu\u00f2 sentirsi dire da un cliente \u00e8: 'Grazie alla sua banca la mia azienda ha superato un momento difficile' oppure 'grazie alla sua banca ho potuto investire e assumere'. Mi \u00e8 capitato tante volte nella vita di sentirmelo dire e sempre \u00e8 stata una grande emozione: nei prossimi anni faremo in modo che succeda ancora tantissime volte\".\nSecondo il banchiere-manager \"ci sono migliaia di imprenditori in gamba in Italia che potrebbero crescere di pi\u00f9 e tanti altri che potrebbero uscire dalle secche dove si trovano. Noi ci impegneremo a trovare questi potenziali nascosti, ad accompagnarli nella giusta direzione, a fare da cinghia di trasmissione per loro con il mercato dei capitali. Sul fronte delle sofferenze bancarie - i cosiddetti Npl - contribuiremo a farne un mercato ancora pi\u00f9 efficiente e competitivo. Alle famiglie e ai risparmiatori offriremo una banca capace di semplificare loro la vita di ogni giorno e di dare un buon utilizzo ai loro risparmi\", conclude Passera.", "tags": []}