{"categoria": "Politica", "sottotitolo": "'Io comunicatore visivo'", "titolo_articolo": "Festival del giornalismo, Zerocalcare: 'Vorrei dirigere un cartoon' ", "testo": "I fumetti di Zerocalcare dopo diciotto anni di pubblicazioni, pi\u00f9 di un milione di libri venduti in Italia, decine di edizioni in tutte le lingue e una mostra personale al museo di arte contemporana. Il fumettista si racconta al Festival del giornalismo.\nIL VIDEO\n\u00a0\nProtagonista al Maxxi di Roma con una mostra dedicata alla sua produzione, ora al Festival di giornalismo di Perugia per parlare dei suoi fumetti che hanno venduto in Italia oltre un milione di copie. Zerocalcare si racconta in un'intervista all'ANSA.\nPi\u00f9 artista o comunicatore? \"Sono un operatore della comunicazione visiva, cos\u00ec leviamo l'orribile parola artista e comunicatore \u00e8 pretenzioso\". Quali progetti in cantiere? \"In questo momento sono in un momento di pausa rispetto ai progetti grandi, nel senso che non sto facendo libri, sto cercando di capire se si pu\u00f2 fare un progetto di animazione. Non so se sono capace di farlo, se posso imparare... Poi mi tengo questo momento senza grandi scadenze per provare a fare delle cose magari pi\u00f9 piccole, come ad esempio raccontare delle cose che succedono nel mio quartiere, cose di respiro un po' pi\u00f9 corto\". Per esempio? \"In questo momento ho l'esigenza di raccontare quello che mi succede vicino, quello che succede nel quartiere mio e nei quartieri accanto. Si parla un sacco delle periferie in questo periodo, in generale se ne sta parlando abbastanza male, mi piacerebbe provare anche a mettere un punto di vista diverso all'interno di quelle cose\".\nLei viene dalla periferia romana, come ha vissuto la battaglia del pane a Torre Maura? \"Va in scena lo stesso copione da un po' di anni a Roma. Sono cose che possono succedere in qualsiasi periferia di Roma, sono dei posti in cui evidentemente manca tutto, i servizi, l'attenzione, manca praticamente qualsiasi cosa. Alcune persone rispondono prendendosela non con chi dovrebbe dare queste cose, ma sono i penultimi che se la prendono con gli ultimi, con fenomeni di razzismo\".\nCasapound da una parte e il giovane Simone dall'altra... \"Torre Maura \u00e8 un posto dove ci sono 250 mila abitanti, quelli che sono scesi in strada sono una parte. Poi ci stanno quattro sciacalli in cerca di voti che aizzano le persone e il tutto viene galvanizzato da un'informazione che sbatte un fenomeno anche abbastanza marginale in prima pagina nazionale, dando anche a chi sta l\u00e0 un ruolo probabilmente pompato da questa attenzione. Mi sembra tutto sbagliato. Mi sembra che quel 'pischello', che tutelerei il pi\u00f9 possibile, sia non facendo vedere la faccia sua e anche limitando il nome, \u00e8 quello che ha detto le cose pi\u00f9 sensate in quello scenario\". La satira, ne serve di pi\u00f9 in Italia? In tv se ne vede poca? \"Non so, io faccio fumetti e la satira \u00e8 un'altra cosa. Mi piace un sacco, per\u00f2... Sono un fan di Corrado Guzzanti... Mi piacerebbe vedere buona satira, ma non \u00e8 il mio campo\".\n\nFestival Giornalismo, Zerocalcare: ''Io comunicatore visivo''\n\n\n// <![CDATA[\nvar w = $('.resp-iframe').width();var h = parseInt(((w / 16) * 9));$('.resp-iframe').height(h);\n// ]]>", "tags": []}