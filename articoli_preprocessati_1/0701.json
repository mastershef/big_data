{"categoria": "Motori", "sottotitolo": "In gara per la 24esima stagione, alcuni avversari non erano nemmeno nati quando lui cominci\u00f2", "titolo_articolo": "Valentino Rossi compie 40 anni, fisico e testa ancora da campione FOTO e VIDEO", "testo": "Quaranta e non sentirli. O forse s\u00ec, certe volte. Come quando la moto non \u00e8 potente quanto la tua voglia di vincere. Hai nove titoli mondiali da esporre. L'ultimo risale ormai a 10 anni fa. Per\u00f2 senti che talento ed esperienza possono ancora fare la differenza. E quindi perch\u00e9 non provare ad inseguire il 'decimo'. Domenica 10 marzo Valentino Rossi sar\u00e0 alla partenza della sua ventiquattresima stagione mondiale ed il 16 febbraio gira la boa degli 'anta'.\u00a0 Nella MotoGp 2019 si trover\u00e0 tra le ruote un po' di quei \"ragazzini\" che con la loro sfrontatezza lo aiutano a mantenersi giovane. Come il francese Fabio Quartararo, lo spagnolo Joan Mir o il piemontese Francesco Bagnaia, campione del mondo Moto2 e frutto della VR46 Academy. Tre che dovevano ancora nascere quando Valentino esordiva nel mondiale 125, in sella ad una Aprilia, il 31 marzo 1996. Gi\u00e0 quell'anno sarebbe arrivata la prima vittoria, a Brno, una settimana dopo il primo podio, un terzo posto in Austria. La prima di 115 in 382 gare, con 232 podi e 65 pole. Nel 2018 \u00e8 stato il primo nella storia del motociclismo a toccare i 6.000 punti (ora sono 6.073). Nel 1997 ecco il primo titolo iridato.\u00a0 \u00a0Ne seguiranno altri otto, vinti in tutte le classi nelle quali si cimenta: dalla 125 alla 250 (entrambi con l'Aprilia), all'ultima stagione della 500 due tempi (2001, con la Honda).\nGli auguri speciali a Vale di Moto.it GUARDA\ni", "tags": []}