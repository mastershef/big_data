{"categoria": "Mondo", "sottotitolo": "Guaid\u00f2 attacca l''usurpatore', Maduro denuncia i golpisti", "titolo_articolo": "Venezuela: cortei pro e contro governo", "testo": "(ANSA) - CARACAS, 2 MAG - Il Venezuela \u00e8 stato teatro ieri di\ndue imponenti mobilitazioni, a favore e contro il governo\nchavista, in cui il leader dell'opposizione autoproclamatosi\npresidente Juan Guaid\u00f3, al grido di \"s\u00ec si pu\u00f2!\", ha chiesto ai\nsuoi militanti di accompagnarlo per ottenere la fine della\n\"usurpazione\" del potere da parte del presidente Nicol\u00e1s Maduro,\nmentre quest'ultimo ha celebrato \"la sconfitta della destra\ngolpista\" che \"voleva portare il Paese alla guerra civile\".\u00a0\u00a0\u00a0\n\t\t\t\t   Arringando i suoi sostenitori nel quartiere El Marq\u00e9s nella\ncapitale, Guaid\u00f2 ha annunciato che a partire da oggi inizier\u00e0 un\nprogramma di scioperi scaglionati nell'amministrazione pubblica,\nfino a far s\u00ec che tutti i settori si uniscano in uno sciopero\ngenerale. \n   Da parte sua Maduro, rivolgendosi alla 'Marea rossa' chavista\npresentata dai suoi collaboratori come \"vari chilometri di\nmilitanti\", ha sostenuto che si \u00e8 trattato di \"una delle marce\npi\u00f9 grandi della storia\", \"una mobilitazione monumentale\".", "tags": ["politica", "sciopero", "archiviato", "nicol\u00e1s maduro", "juan guaid\u00f3", "person"]}