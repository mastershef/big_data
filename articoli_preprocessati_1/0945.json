{"categoria": "Cinema e Film", "sottotitolo": "Riondino e Chiatti in storia d'amore-musical su note Battisti", "titolo_articolo": "Mogol, A Lucio sarebbe piaciuto 'Un'avventura'", "testo": "(ANSA) - ROMA, 20 FEB - 'Non \u00e8 Francesca' in tango, 'Dieci ragazze' versione disco, 'Balla Linda' beatlesiana, 'Acqua azzurra acqua chiara' liberatoria e sotto la pioggia, 'Il vento' struggente, 'Ladro' riletta con una danza di ex amori. Sono fra i 10 brani di Mogol/Battisti (pi\u00f9 altre sorprese nei dialoghi) sui quali \u00e8 costruita Un'avventura, la storia d'amore in musical di Marco Danieli, con Laura Chiatti, Michele Riondino, Valeria Bilello e Thomas Trabacchi, in sala con Lucky Red.\n\"Non posso dire cosa ne avrebbe pensato Lucio, ma se mi devo basare sull'uomo che ho conosciuto - dice Mogol - che \u00e8 stato consulente artistico del progetto - \u00e8 sempre stato sempre un artista avanti, che cercava di assimilare il contributo di tutti i pi\u00f9 grandi artisti del mondo, passava la vita ad ascoltare.\u00a0Penso che questo film gli sarebbe piaciuto perch\u00e9 \u00e8 una storia moderna e attuale\". Al centro della storia, scritta da Isabella Aguilar, ambientata tra gli anni '70 e '80, il rapporto appassionato e tormentato, raccontato in 15 anni, fra Matteo (Riondino) meccanico con un grande talento nello scrivere canzoni e Francesca (Chiatti) giovane donna libera, che cambia vita quando inizia a lavorare in un'agenzia pubblicitaria.\u00a0Innamorati fin da ragazzi, i due protagonisti tra addii, riscoperte, separazioni e rincorse, si confrontano con tradimenti, scelte difficili, pentimenti e nuovi incontri. \"Sono rimasto piacevolmente sorpreso, \u00e8 un film vivo, ci ritrovi la stessa differenza che c'\u00e8 tra la pastasciutta scotta e quella al dente - aggiunge Mogol -. La prima \u00e8 immangiabile, la seconda straordinaria, e cos\u00ec sono anche marketing e vita.\u00a0Qui non c'\u00e8 marketing ma solo vita. Io d'altronde mi sono sempre ispirato a storie che ho vissuto o visto vivere. E' un film che colpisce, ci si immedesima. c'\u00e8 dentro una magia, \u00e8 il pi\u00f9 bel regalo che abbiamo ricevuto\". Per Michele Riondino \"nelle canzoni di Mogol e Battisti c'\u00e8 tutto il materiale necessario per raccontare una storia d'amore pura e reale, che per essere tale deve passare sui cadaveri e i residui di altre storie. Questa \u00e8 una commedia romantica musicale ma non \u00e8 una storia sdolcinata, si passa anche per delusioni e tradimenti\".\nMarco Danieli, qui all'opera seconda dopo La ragazza nel mondo spiega che \"con un po' di incoscienza, ci siano avventurati in questo patrimonio musicale che \u00e8 parte della cultura italiana. Per affrontarlo ci voleva un certo pudore, ma grazie all'aiuto di Mogol pian piano siamo entrati nelle canzoni\". Fondamentale anche l'apporto di Pivio e Aldo De Scalzi, che hanno curato l'arrangiamento dei brani e firmato le musiche originali e le coreografie di Luca Tommassini, che ha avuto a disposizione 50 danzatori professionisti, compreso uno di 80 anni. A Diodato (che appare anche in un cameo), il compito di realizzare una propria versione di 'Un'avventura'. Fin dall'inizio il progetto \"era incredibilmente attraente - spiega Laura Chiatti -. Ho sempre amato cantare ma non ho mai potuto esternare in maniera concreta questa passione, perch\u00e9 il musical in Italia si fa solo a teatro e io essendo una cacasotto non ho mai pensato di poter fare quello. E' stato molto bello portare un musical al cinema, pensando a film come La La land o Chicago\". Sarebbe potuta essere \"una trappola o una cosa meravigliosa. Io sono soddisfatta, \u00e8 un progetto portato avanti con molto pudore e poca presunzione\". Anche se per l'attrice il rapporto con il ballo non \u00e8 stato agevole: \"Luca Tommassini non credeva esistesse una donna cos\u00ec scoordinata\" scherza. Riondino non avrebbe mai voluto smettere \"di fare le prove, visto che stavolta ci siamo cimentati anche in altri sport. La salvezza \u00e8 stata proprio la recitazione. Cantare Un'avventura a Sanremo, \u00e8 stato un dramma indescrivibile per me. Ma usare la recitazione per interpretare quelle parole \u00e8 stato molto pi\u00f9 semplice\". Molti capolavori sono rimasti necessariamente fuori dalla colonna sonora, ma \"nel caso il film andasse bene - spiegano i produttori - abbiamo gi\u00e0 l'idea di un sequel\".", "tags": []}