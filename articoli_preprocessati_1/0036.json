{"categoria": "Economia", "sottotitolo": "Caseifici e ristoranti protagonisti di \"Cagliari, say Cheese!\"", "titolo_articolo": "Viaggio tra i formaggi sardi di nicchia, la sfida \u00e8 innovare", "testo": "di Maria Grazia Marilotti\nCAGLIARI - Un progetto integrato per promuovere il territorio attraverso il suo prodotto principe, il formaggio. E uno slogan chiave: diversificare per innovare. \u00c8 \"Cagliari, say Cheese!\", dieci giornate, dall'11 al 20 maggio, per gustare nei ristoranti della citt\u00e0 una selezione di formaggi del sud della Sardegna da soli o abbinati ai piatti. Sedici eccellenti e poco note tipologie, da Su zinnibiri a Brebiblu, Dolce Alba, Iaia, per citarne alcuni, saranno il biglietto da visita di ciascun territorio. Un viaggio attraverso tecnologici \"menu parlanti\" per conoscere nuove realt\u00e0 produttive e scoprire come nascono queste prelibatezze dell'agroalimentare sardo. Il progetto, allestito dal Centro servizi promozionali per le imprese (Csi), l'Azienda speciale della Camera di Commercio di Cagliari, coinvolge 16 ristoranti e 16 aziende. Medi e piccoli caseifici di alto profilo professionale che gestiscono filiere corte, 100% sarde. Agli chef spetta il compito di valorizzare sulla tavola, dall'antipasto alla frutta, i loro formaggi. Ognuno propone attraverso men\u00f9 dedicati e carrelli di formaggi, per lo pi\u00f9 di nicchia, con ricetta originale, abbinandoli ad arte per ottenere piatti sfiziosi, in un equilibrato mix di gusti. Dai formaggi pi\u00f9 freschi e delicati a quelli dal sapore pi\u00f9 deciso, o acidulo, o con sentori di mandorla o di macchia mediterranea. Tutta una gamma di stagionati, semi stagionati, erborinati, a pasta molle, cotta, a latte crudo o pastorizzato, arricchiti, ovini, caprini, vaccini o a latte misto. Dal pecorino, principe sulle tavole sarde, ai nuovi arrivati nel panorama dei latticini sardi \u00e8 un trionfo di sapori. E tutto racconta i territori ma anche l'arte e l'ingegno di pastori e casari, portatori di una lunga tradizione ma prontissimi all'innovazione. \"Cagliari say Cheese \u00e8 un piccolo esempio di economia integrata, dalla produzione al consumo. Un buon esempio di cosa le Camere di Commercio possano fare per il turismo, senza voler intaccare il ruolo di dominus della Regione\", spiega Maurizio De Pascale, presidente della Camera di Commercio di Cagliari, in occasione della presentazione dell'iniziativa. Il profilo di ciascun formaggio sar\u00e0 accessibile attraverso la lettura di un QR code. Una sorta di \"men\u00f9 parlante\": basta un telefono cellulare o un tablet per avere tutte le informazioni legate al formaggio, da chi lo produce al territorio di provenienza. \"Il progetto \u00e8 un modo innovativo per promuovere il territorio in prossimit\u00e0 dell'apertura della stagione turistica - ribadisce Cristiano Erriu, direttore del Centro servizi - I ristoranti sono tra le prime porte di accesso per turisti e consumatori\". \"Cagliari, say Cheese!\" continua poi a vivere in un ricettario che raccoglier\u00e0 i piatti proposti durante la 10 giorni, con l'abbinamento dei vini locali. L'obiettivo \u00e8 incentivare il consumo dei formaggi e tenere viva la curiosit\u00e0 sui luoghi in cui vengono prodotti. \"Lo scopo - sottolinea Efisio Perra, vice presidente del Centro servizi - \u00e8 esaltare i frutti della biodiversit\u00e0 e valorizzare le produzioni diversificate, creando opportunit\u00e0 di mercato che diano soddisfazione alle aziende coinvolte\".\n\u00a0In collaborazione con:\r\n\t\t\t\t\tCentro servizi imprese", "tags": []}