{"categoria": "Cultura & Spettacoli", "sottotitolo": "Conferenza a Cefal\u00f9. Direttore Angelini, sono volano sviluppo", "titolo_articolo": "Siti Unesco siciliani fanno \"rete\"", "testo": "(ANSA) - PALERMO, 3 MAG - I sette siti Unesco siciliani sono\nun formidabile volano di sviluppo e di nuova economia. Il\nprogetto di metterli insieme in una rete di governance \u00e8 al\ncentro di una conferenza di due giorni che si \u00e8 aperta a Cefal\u00f9\ncon la partecipazione di amministratori, gestori e operatori\nculturali.    Nel suo intervento di apertura Aurelio Angelini,\ndirettore della Fondazione patrimonio Unesco Sicilia, ha\nsottolineato l'esigenza di accantonare un paradigma economico\nche finora ha dato risposte inadeguate soprattutto alla domanda\ndi occupazione, come dimostra il livello di emigrazione\ngiovanile che in Sicilia ha raggiunto il 50 per cento, il \"pi\u00f9\nalto in Europa\".\u00a0\u00a0\u00a0\n\t\t\t\t   Angelini ha posto l'esigenza di invertire la tendenza\npuntando sulla variet\u00e0 culturale, paesaggistica, naturale per\nassegnare ai siti Unesco una capacit\u00e0 attrattiva a forte valenza\nturistica. Ma per questo occorre una visione comune e un\nprogetto condiviso per una nuova prospettiva di valorizzazione.\u00a0\u00a0\u00a0\n\t\t\t\t   Questa esigenza \u00e8 stata sottolineata anche da Leoluca\nOrlando, sindaco della citt\u00e0 metropolitana di Palermo e\npresidente del comitato di pilotaggio del sito arabo-normanno\ncomprendente le cattedrali di Palermo, Monreale e Cefal\u00f9. Si\ntratta di perseguire, ha detto Orlando, una strategia in grado\ndi superare i piccoli interessi individuali e locali. \"Bisogna\nsviluppare - ha sottolineato Giovanni Ruggieri, consulente per i\npiani  di gestione Unesco - la capacit\u00e0 di generare economia nei\nsiti siciliani con una visione globale aperta alle imprese\".", "tags": ["cultura (generico)", "organizzazioni internazionali", "monumenti; siti storici", "archiviato", "giovanni ruggieri", "leoluca orlando", "aurelio angelini", "person", "unesco", "organization"]}