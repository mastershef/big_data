{"categoria": "Sport", "sottotitolo": "Pagato 20 milioni di dollari, dispone di ogni comfort", "titolo_articolo": "Lo yacht di Woods sbarca a Oyster Bay", "testo": "(ANSA) - ROMA, 04 MAG - Lo yacht da 20 milioni di dollari di\nTiger Woods sbarca a Oyster Bay, a circa 13 miglia da Bethpage,\nsede del PGA Championship, secondo major 2019 che, dal 16 al 19\nmaggio, si giocher\u00e0 nello stato di New York. \nPer le prossime due settimane la barca extra-lusso di \"Big Cat\"\normegger\u00e0 dunque nella Contea di Nassau. \nPalestra, ascensore, elicottero, vasca idromassaggio, bar, moto\nd'acqua e nove posti letto, lo yacht di Tiger sembra disporre di\nogni comfort. \nPer Woods potrebbe dunque essere questo l'alloggio, almeno per\nqualche ora di relax, in vista del PGA Championship. Dove il\ncaliforniano dar\u00e0 la caccia al sedicesimo successo Major in\ncarriera per avvicinare ulteriormente il record di Jack Nicklaus\n(diciotto). \nIntanto il campionissimo Usa si appresta a ricevere la medaglia\npresidenziale alla libert\u00e0. Luned\u00ec, alla Casa Bianca, verr\u00e0\nomaggiato dal presidente degli Stati Uniti Donald Trump.", "tags": ["vacanze", "vela", "archiviato", "donald trump", "jack nicklaus", "person", "casa bianca", "organization"]}