{"categoria": "Tecnologia", "sottotitolo": "", "titolo_articolo": "MWC, Galaxy S9 si tinger\u00e0 di lilla", "testo": "ROMA - E' la presentazione del Galaxy S9, il nuovo top di gamma di Samsung, l'evento di punta del Mobile World Congress che si apre il 26 febbraio a Barcellona. Alla vetrina internazionale della telefonia mobile non mancheranno anche Huawei ed LG.\nIl lilla \u00e8 una delle colorazioni attese per il Galaxy, insieme ai pi\u00f9 classici nero, grigio e blu. L'indiscrezione \u00e8 solo l'ultima di quelle in circolazione ormai da mesi sul dispositivo, che si attende molto simile nell'estetica al suo predecessore, il Galaxy S8, da cui si discosta per un migliore posizionamento del lettore di impronte digitali posteriore e per cornici ancora pi\u00f9 sottili.\n\n...in Lilac Purple. pic.twitter.com/p506mqDci4\n\u2014 Evan Blass (@evleaks) 5 febbraio 2018\n\n\nPunto forte dello smartphone, preannunciato dall'azienda coreana, \u00e8 la fotocamera posteriore. Il Galaxy S9 ne avr\u00e0 una, mentre l'S9+ monter\u00e0 due sensori. Caratteristica predominante sar\u00e0 la possibilit\u00e0 di variare manualmente l'apertura del diaframma, da f/1.5 a f/2.4, per scattare foto nitide anche in condizioni di scarsa luminosit\u00e0.\nIl nuovo Galaxy dovrebbe essere pronto a rispondere al Face ID dell'iPhone con l'Intelligent Scan. Invece di fare affidamento su sensori 3D come il device di Apple, il sistema riconoscer\u00e0 l'utente unendo due tecnologie gi\u00e0 in uso: lo scanner dell'iride e il Face Unlock, lo sblocco con il volto.\nSempre secondo le indiscrezioni l'S9 (da 5,77 pollici) e l'S9+ (da 6,22 pollici) avranno poi uno schermo SuperAmoled senza cornici, 4 e 6 GB di Ram e e 256 o 512 GB di memoria.", "tags": []}