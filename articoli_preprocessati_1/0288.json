{"categoria": "NULL", "sottotitolo": "Il gruppo di acquisto si evolve e dalla spesa biologica si allarga anche alle bollette, con benefici per il ... ", "titolo_articolo": "Bollette: con il gruppo di acquisto si risparmia fino a 334 euro ", "testo": "Il gruppo di acquisto si evolve e dalla spesa biologica si allarga anche alle bollette, con benefici per il portafoglio. L'iniziativa, lanciata gi\u00e0 da alcuni anni da alcune diverse associazioni dei consumatori, sta riscuotendo sempre pi\u00f9 successo. Quella da poco conclusa dal Codacons ha raccolto l'adesione di 11.000 famiglie, che hanno ottenuto tariffe pi\u00f9 convenienti grazie ad asta. \n\nDopo la prima fase di iscrizione dei consumatori al gruppo d'acquisto sono stati individuati i vincitori dell'asta che hanno presentato l'offerta migliore in termini di servizio e costi. Il risparmio complessivo sulle bollette di luce e gas per gli utenti \u00e8 stato fino a 334 euro annui a nucleo familiare. In particolare, il risparmio medio sulla bolletta della luce \u00e8 stato di 137,68 euro annui per la tariffa monoraria e di 112,49 euro per quella bioraria. Mentre sul gas, il risparmio si aggira intorno ai 197 euro all'anno. \n\nLe condizioni contrattuali applicate dai fornitori avranno una durata di 12 mesi, la tariffa sar\u00e0 fissa e non potr\u00e0 subire alcuna modifica o costo aggiuntivo, e tutte le clausole che legano gli utenti ai due gestori sono state analizzate e approvate dal Codacons, che accompagner\u00e0 le famiglie nel passaggio al mercato libero. Alla luce di questo successo, l'associazione ha deciso di riaprire le iscrizioni al gruppo d'acquisto: tutti coloro che intendano aderire all'offerta su luce e gas e risparmiare sulle bollette, possono iscriversi gratuitamente e senza alcun vincolo sul sito www.stoprincarienergia.it.", "tags": []}