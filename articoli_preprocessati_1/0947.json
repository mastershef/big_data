{"categoria": "Economia", "sottotitolo": "Indagine Ipsos, conosciuta da 85% manager e 20% italiani", "titolo_articolo": "Blockchain: Digital360, \u00e8 tecnologia del momento in azienda", "testo": "(ANSA) - MILANO, 10 APR - \"La Blockchain in azienda \u00e8 la\ntecnologia del momento, conosciuta dall'85% dei manager, che ne\nhanno compreso il potenziale per lo sviluppo anche grazie ai\nprimi progetti concreti in cui si sta affermando come modalit\u00e0\ndi certificazione dei dati in vari settori\". Questa tecnologia\n\"inizia a fare breccia anche tra la popolazione, con un italiano\nsu cinque che ne ha gi\u00e0 sentito parlare. E, tra chi la conosce,\nil 53% la ritiene importante per s\u00e9 e per la propria vita, il\n68% per lo sviluppo dell'Italia\". \u00c8 quanto emerge da una ricerca\nrealizzata da Ipsos per Digital360, presentata all'evento\n\"Blockchain business revolution\".\n     Trasparenza, sicurezza, apertura e velocit\u00e0 sono le\ncaratteristiche pi\u00f9 associate dagli italiani alla Blockchain,\nconsiderata utile, in particolare, per le transazioni monetarie\ne finanziarie (secondo il 43% dell'opinione pubblica), per la\ncyber security (33%), per la burocrazia e pubblica\namministrazione (29%). Anche per i manager al primo posto ci\nsono le transazioni monetarie e finanziarie (71%), poi per\u00f2\nviene la gestione della supply chain e distribuzione (50%) e la\nburocrazia (47%). \n\"La blockchain \u00e8 ormai uscita dalla fase delle promesse per\ndiventare una realt\u00e0 per il business, anche se ancora pochi\nhanno compreso fino in fondo il grande potenziale che \u00e8 in grado\ndi esprimere in termini di creazione di nuovi modelli di\nbusiness\", afferma l'amministratore delegato di Digital360,\nAndrea Rangone, evidenziando l'importanza del ruolo delle\nistituzioni e della politica. Per questo, \"\u00e8 positivo che il\nnostro paese sia tra i primi a disciplinare a livello giuridico\ngli smart contract e ad avviare un processo di regolamentazione.\nEd \u00e8 significativa l'iniziativa del Mise che ha istituito due\ngruppi di esperti dedicati a Blockchain e Intelligenza\nartificiale\".(ANSA).", "tags": []}