{"categoria": "Cultura & Spettacoli", "sottotitolo": "Da Genova a Cagliari per le 2 date in Sardegna il 18 e 19 giugno", "titolo_articolo": "Finita e pronta a salpare nave di Vasco", "testo": "(ANSA) - ROMA, 3 MAG - La nave di Vasco \u00e8 finita ed \u00e8 pronta\na salpare. Sono terminati i lavori a Genova per la realizzazione\ndella Rhapsody di GNV - Grandi Navi Veloci, con la livrea\npersonalizzata per l'occasione con l'immagine di Vasco e del suo\ntour Non Stop Live 019, che far\u00e0 tappa il 18 e 19 giugno a\nCagliari Fiera in Sardegna, dopo le 6 date record allo Stadio\nSan Siro di Milano. I lavori erano iniziati a met\u00e0 aprile.\u00a0\u00a0\u00a0\n\t\t\t\t   La nave salper\u00e0 il prossimo 19 maggio per la Sardegna sulla\nlinea Genova/Porto Torres ed in occasione dei due attesissimi\nconcerti del Komandante, il 18 e 19 giugno a Cagliari Fiera,\nLive Nation e GNV hanno predisposto una tratta speciale con\npartenza da Genova e arrivo diretto al porto di Cagliari.\u00a0\u00a0\u00a0\n\t\t\t\t   Anche gli spazi interni saranno dedicati interamente a Vasco,\ncon una sala cinema che proietter\u00e0 i video dei suoi live, la\npresenza del merchandising e intrattenimento musicale per gli\nospiti e i fan durante il viaggio, con ciascuna sala che verr\u00e0\nrinominata prendendo spunto dagli storici LP di Vasco.", "tags": ["forze armate", "vacanze", "musica", "archiviato", "vasco", "person"]}