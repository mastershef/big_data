{"categoria": "Tecnologia", "sottotitolo": "Studio Universit\u00e0 Oxford nel caso social non attrae pi\u00f9 iscritti", "titolo_articolo": "Facebook: in 50 anni utenti morti potrebbero superare i vivi", "testo": "Entro 50 anni gli utenti morti su Facebook potrebbero superare quelli vivi. Il calcolo \u00e8 frutto di una ricerca dell'Oxford Internet Institute sulla base di uno scenario che al momento per\u00f2 risulta solo una ipotesi. Nel 2100, spiegano i ricercatori, se il social network non attrarr\u00e0 pi\u00f9 iscritti e quindi non ci sar\u00e0 un ricambio, almeno 1,4 miliardi di utenti saranno morti. E il 2070 sarebbe l'anno di non ritorno, quello in cui gli utenti morti su Facebook saranno pi\u00f9 numerosi di quelli vivi.\n\nFacebook to become a 'digital graveyard' as dead users outnumber living by 2070 https://t.co/bn3f7KPHBU\n\u2014 Oxford Internet Institute (@oiioxford) 29 aprile 2019\n\n\nAttualmente la piattaforma fondata nel 2004 da Mark Zuckerberg ha 2,2 miliardi di utenti e registra una disaffezione da parte dei pi\u00f9 giovani ma non un calo vistoso. Lo studio descrive anche un altro scenario, forse pi\u00f9 in linea con la realt\u00e0, quello in cui gli utenti continueranno ad aumentare del 13% di anno in anno: in questo caso per i ricercatori dell'Oxford Internet Institute ci saranno 4,9 miliardi di utenti morti entro il 2100.\nGli autori dello studio affermano che \"il vero numero quasi certamente \u00e8 a met\u00e0 dei due scenari\". La ricerca riporta all'attenzione l'importanza dell'eredit\u00e0 digitale. Proprio Facebook di recente ha reso noto che user\u00e0 l'intelligenza artificiale per individuare i profili di persone che sono decedute, cos\u00ec da evitare - ad esempio - di notificare agli amici il giorno del compleanno di chi non c'\u00e8 pi\u00f9. La novit\u00e0, resa nota in un post ufficiale, fa parte di un aggiornamento alla gestione degli account dei defunti che sono stati resi commemorativi.", "tags": ["morte", "internet", "archiviato", "mark zuckerberg", "person", "oxford internet institute", "facebook inc.", "organization"]}