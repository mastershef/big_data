{"categoria": "Cronaca", "sottotitolo": "Salta il giornalista Scaramucci, scelto il rettore Rugge", "titolo_articolo": "25 aprile: polemica scelta oratore Pavia", "testo": "(ANSA) PAVIA, 22 APR - E' polemica a Pavia sulla scelta\ndell'oratore per la cerimonia ufficiale del 25 aprile. Scelta\nche era caduta su Piero Scaramucci, 82 anni, ex direttore di\nRadio Popolare, su indicazione dell'ex sindaco Massimo Depaoli.\u00a0\u00a0\u00a0\n\t\t\t\tIl nome del giornalista non \u00e8 risultato gradito a Vittorio Poma,\npresidente della Provincia di Pavia, che ha spiegato a Flavio\nFerdani (commissario prefettizio) che la personalit\u00e0 di\nScaramucci \u00e8 troppo \"connotata\" politicamente, soprattutto alla\nvigilia del prossimo appuntamento elettorale. La Prefettura ha\nconvocato d'urgenza il comitato cittadino chiamato a organizzare\nle manifestazioni per il 25 aprile (che include Comune,\nProvincia, Anpi e associazioni combattentistiche), che ha deciso\ndi indicare quale oratore ufficiale il nome del professor Fabio\nRugge, rettore dell'Universit\u00e0 di Pavia.\u00a0\u00a0\u00a0\n\t\t\t\t   Protestano Federazione nazionale della Stampa, Associazione\nlombarda dei giornalisti e Articolo 21 che parlano di scelta che\n\"disonora la Costituzione\".", "tags": ["manifestazione", "archiviato", "fabio rugge", "flavio ferdani", "vittorio poma", "massimo depaoli", "piero scaramucci", "person", "radio popolare", "federazione nazionale stampa italiana", "organization"]}