{"categoria": "Cultura & Spettacoli", "sottotitolo": "Fino al 16 marzo la maison e le eccellenze dei suoi artigiani ", "titolo_articolo": "Mostre: I Mestieri d'Herm\u00e8s all'Ara Pacis", "testo": "di Daniela Giammusso\n\"Il primo quadro di colore \u00e8 il pi\u00f9 importante, perch\u00e9 \u00e8 quello che da i contorni all'intero disegno. Poi, si pu\u00f2 arrivare fino anche a 46 tinte diverse, stese una dopo l'altra, perch\u00e9, vedete, qui la pupilla dell'indiano deve sembrare proprio viva, come una fotografia''. Maniche di camicia, Kamel parla mentre Thierry, che con orgoglio sul camice sfoggia la medaglia vinta come ''Miglior operaio di Francia'', stende il nero, poi il beige, i blu, i rossi, con la stessa tecnica che a Lione si usa dal XVI secolo. ''Dall'idea alla confezione di un Carr\u00e8 possono passare anche 24 mesi'', prosegue Kamel, mentre il pubblico quasi applaude perch\u00e9 sotto l'ultimo passaggio di Thierry il Carr\u00e8 sembra prender vita.\n\u00c8 il mondo di eccellenza, bellezza, gioia del savoir faire di Herm\u00e8s Dietro le quinte, festival dell'artigianato della storica maison parigina che, dopo aver fatto il giro del mondo, ora approda al Museo dell'Ara Pacis fino al 16 marzo (Lungotevere in Augusta - Orari: h. 12-20. Luned\u00ec 11 marzo chiuso. Ingresso libero). ''L'idea \u00e8 condividere con il pubblico tutto il sapere, l'artigianato che sta dietro ogni pezzo e la qualit\u00e0 delle nostre collezioni'', spiega all'ANSA il vicepresidente di Herm\u00e8s, Guillaume de Seynes. Con lui l'azienda festeggia la sesta generazione di famiglia alla guida, sin da quando il fondatore, il sellaio Thierry Herm\u00e8s nel 1837 apr\u00ec a Parigi la prima bottega di finimenti per cavalli.''Si, \u00e8 un caso eccezionale - ammette de Seynes - Ma che ci ha permesso di conservare lo stesso spirito e attenzione alla qualit\u00e0, creativit\u00e0 e artigianalit\u00e0, che sono poi la chiave del nostro successo''.\nIn mostra dunque \u00e8 un grande omaggio alla sapienza degli uomini e delle mani che continuano a rendere ogni pezzo unico, con un percorso attraverso dieci mestieri e con gli artigiani l\u00ec, al lavoro, davanti al pubblico, pronti a raccontarsi. ''Un'occasione unica - aggiunge Francesca di Carrobio, AD Herm\u00e8s Italia - di avere in un solo luogo tanti saperi normalmente dislocati in tutta la Francia e non solo. E per scoprire come da Herm\u00e8s si lavori tantissimo con gli occhi e le mani. L'Italia - aggiunge - sin dal 1955, \u00e8 un mercato importante per Herm\u00e8s. La sfida \u00e8 raccontare tutto questo anche ai giovani''.\nEcco allora che da una pezza di pelle prende forma una Kelly, l'iconica borsa con il nome della principessa di Monaco, per scoprire poi come si incastonano una a una le pietre preziose nei gioielli Herm\u00e8s. E ancora ecco l'orologiaio venuto dalla sede in Svizzera con i suoi minuscoli meccanismi. Gli orli frullati, con un punto rigorosamente ogni 7 millimetri, ma tutti cuciti a mano, o l'esperienza di Jean-Pierre che arriva dalla sede di St. Julien e mentre stende la pelle di cinghiale gi\u00e0 a occhio sa dove taglier\u00e0 per farne un guanto. E ancora, le cravatte, la disegnatrice su porcellana in arrivo da Parigi. Ovviamente il sellaio, ma anche la meraviglia dei mastri artigiani della cristalleria di Saint Louis, maison fondata nel 1586 e acquisita da Herm\u00e8s nel 1989, in una speciale esperienza di realt\u00e0 virtuale. Tra un ciclo di incontri e i documentari Footsteps across the world, si scopre anche qualche segreto. Come quella firma, nascosta, che ogni pellettiere imprime alla ''sua'' borsa, cos\u00ec che, se necessario, possa essere lui a metterci nuovamente le proprie mani.\n''L'oggetto trasmette delle emozioni. La lavorazione della materia prima e il suo utilizzo lo rendono unico - conclude la di Carrobio - Ma poi ci sono anche i nostri clienti, perch\u00e9 ogni creazione diventa diversa anche per come viene indossata e interpretata. Ecco noi siamo un'azienda composta da uomini e donne che amano il bello e il loro lavoro''.In collaborazione con:\r\n\t\t\t\t\tHerm\u00e8s", "tags": []}