{"categoria": "Economia", "sottotitolo": "", "titolo_articolo": "", "testo": "(ANSA) - ROMA, 3 MAG - \"La volatilit\u00e0 dei prezzi dei titoli\ndi Stato continua a rappresentare una fonte rilevante di rischio\nper le compagnie assicurative italiane, che investono una quota\nelevata del proprio attivo in questi titoli\". E' quanto si legge\nnel rapporto sulla stabilit\u00e0 finanziaria di Banca d'Italia dove\nl'indice di solvibilit\u00e0 medio, dopo il forte calo registrato\nalla met\u00e0 del 2018 si \u00e8 stabilizzato; era pari al 224 per cento\nalla fine dell'anno, ben al di sopra del minimo regolamentare\ndel 100 per cento, ma inferiore di 16 punti percentuali rispetto\nalla fine del 2017\".\u00a0\u00a0\u00a0\n\t\t\t\t  Nostre simulazioni basate sui bilanci del 2018 indicano che un\nincremento parallelo di 100 punti base della curva dei\nrendimenti relativa al complesso dei titoli obbligazionari,\ndeterminato da un aumento dei premi per il rischio, riduce\nmediamente il valore delle attivit\u00e0 patrimoniali al netto delle\npassivit\u00e0 di circa il 20 per cento. \n   Tuttavia, nota il rapporto, \"i risultati delle prove di\nstress condotte lo scorso anno dall'EIOPA e dall'Istituto per la\nvigilanza sulle assicurazioni (Ivass) indicano che i principali\ngruppi assicurativi italiani sono in grado di resistere\nall'impatto di shock particolarmente severi su variabili\nfinanziarie, demografiche e assicurative\".", "tags": ["macroeconomia", "assicurazioni", "azioni", "archiviato", "banca d'italia", "organization"]}