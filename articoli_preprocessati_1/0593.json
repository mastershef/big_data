{"categoria": "Economia", "sottotitolo": "Acer, in 9 anni di crisi. Nessuno investe pi\u00f9 sulla Capitale", "titolo_articolo": "Costruzioni:a Roma chiuse 4 imprese su10", "testo": "(ANSA) - ROMA, 12 MAR - A Roma la crisi delle costruzioni ha\nportato alla chiusura quasi quattro imprese edilizie su dieci\ntra il 2009 e il 2018 e ha dimezzato il numero degli operai\n(-53%), che sono oggi poco pi\u00f9 di 30 mila. Sono i dati\npresentati dall'Ance Roma - Acer al convegno \"Sfida capitale.\u00a0\u00a0\u00a0\n\t\t\t\tMagistratura, pubblica amministrazione e imprese dialogano per\ncontrastare la concorrenza sleale e la burocrazia difensiva\",\nalla Camera. \n    Le aziende delle costruzioni di Roma, secondo i registri\ndella Cassa edile, sono passate in nove anni da 11.114 a 6.813\ncon un calo del 39%. La massa dei salari, negli stessi anni \u00e8\npassata da 502 milioni di euro a 285 milioni (-43%). \n    \"Davanti a questi dati cosi? impietosi, non servono\nriduzioni fiscali o stanziamenti faraonici\", afferma il\npresidente Acer, Nicol\u00f2 Rebecchini, convinto che \"la ripartenza\npassa innanzitutto dalla cantierizzazione di tutti quei progetti\nche giacciono nei cassetti della Pubblica Amministrazione, della\nburocrazia, nei cassetti di un sistema che avvolge, che stritola\nle imprese\". Questa burocrazia che tiene in ostaggio le\ninfrastrutture, per Rebecchini, \"rappresenta un costo enorme per\nle future generazioni di cui molti non sembrano rendersi conto,\nperch\u00e9 pochi investono sul Paese, nessuno pi\u00f9 su Roma\".(ANSA).", "tags": ["pubblica amministrazione; pa", "prezzi", "archiviato", "nicol\u00f2 rebecchini", "person", "camera dei deputati", "acer", "organization"]}