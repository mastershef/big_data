{"categoria": "Cronaca", "sottotitolo": "", "titolo_articolo": "Concordia: al via il processo d'appello ", "testo": "Il processo d'appello per il naufragio della Costa Concordia si terr\u00e0 a Firenze nella stessa aula in cui si \u00e8 celebrato il processo d'appello per l'omicidio di Meredith Kercher, l'aula 32 del nuovo palazzo di giustizia del capoluogo toscano, la pi\u00f9 grande. La prima udienza \u00e8 fissata per il 28 aprile. Imputato \u00e8 l'ex comandante Francesco Schettino, condannato in primo grado a 16 anni di reclusione. A sostenere l'accusa sar\u00e0 applicato alla procura generale anche un magistrato della procura di Grosseto. \"Non ci sono problemi logistici e organizzativi - ha detto la presidente Cassano riferendosi a quanto circolato ieri in ambienti giudiziari - e c'\u00e8 stato invece un enorme sforzo organizzativo da parte degli uffici\". Previsto, come nel processo di primo grado, un forte afflusso di media da diversi Paesi e sar\u00e0 quindi predisposto un sistema di accreditamento per i giornalisti, mentre per le riprese televisive non \u00e8 escluso che venga utilizzato, come per il processo di Grosseto, la distribuzione delle immagini in diretta alle emittenti ma la decisione sar\u00e0 presa in seguito.", "tags": []}