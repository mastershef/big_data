{"categoria": "Cronaca", "sottotitolo": "L'incidente il primo maggio in un'azienda agricola del Piacentino ", "titolo_articolo": " Morto operaio colpito da blocco di cemento", "testo": "\u00c8 morto la notte scorsa all'ospedale Maggiore di Parma Alessandro Ziliani, muratore bergamasco di 50 anni che ieri pomeriggio era rimasto gravemente ferito in un infortunio sul lavoro avvenuto in un'azienda agricola a Cortemaggiore, in provincia di Piacenza. L'uomo, in cima a un ponteggio, stava eseguendo la demolizione di una struttura quando all'improvviso \u00e8 stato travolto da un blocco di cemento che si \u00e8 staccato e lo ha colpito al petto.\nL'operaio era stato trasportato d'urgenza con l'eliambulanza all'ospedale di Parma, in rianimazione. I vigili del fuoco e il 118 lo avevano liberato dal peso della trave ma le sue condizioni erano apparse subito disperate a causa dello schiacciamento subito. Ferito, meno gravemente, anche un collega che era con lui, e che \u00e8 stato portato in ospedale a Piacenza", "tags": []}