{"categoria": "Cinema e Film", "sottotitolo": "L'attrice con Liberati in commedia-favola di Corapi", "titolo_articolo": "Per Miriam Leone \u00e8 Amore a domicilio", "testo": "Se hai una bicicletta troppo bella vivi con la paura che te la rubino, e quando poi accade davvero ti senti liberato. La pensa cos\u00ec Renato (Simone Liberati), il pavido protagonista de 'L'amore a domicilio', una bella commedia-favola con un pizzico di dramma scritta e diretta da Emiliano Corapi (Sulla strada di casa) presentata in anteprima alla decima edizione del Bifest - Bari International Film Festival.\nCos\u00ec quando Renato, triste assicuratore che vive in un triste appartamento con il padre ancora pi\u00f9 triste, incontra la bellissima Anna (Miriam Leone) per strada, una ragazza che gli si d\u00e0 pure, d'istinto Renato ha solo voglia di scappare. Anna \u00e8 un'altra bicicletta che gli ruberanno presto. Non se la pu\u00f2 permettere. Ma la ragazza ha una qualit\u00e0 inaspettata, \u00e8 reclusa agli arresti domiciliari, murata cos\u00ec agli altri sguardi e alle tentazioni. Una garanzia per Renato che si lascia cos\u00ec andare all'amore fino alle sue ultime conseguenze, fino all'annichilamento totale, fino a fare tutto il possibile pur di non perderla, anche diventare criminale come lei.\n\"Quando ho avuto l'idea de 'L'amore a domicilio' - spiega il regista - ho pensato subito che questo film potesse esplorare in maniera originale e divertente proprio questo tema e il suo dilemma fondamentale, vale a dire se sia meglio lasciarsi andare rischiando di soffrire, o tenersi alla larga da ogni coinvolgimento, rinunciando per\u00f2 a una parte fondamentale della vita\". Ora Renato, continua Corapi, avendo piena disponibilit\u00e0 della donna \"ed essendo l'unica presenza maschile nella sua casa, pensa di poter superare angosce e insicurezze profonde che in un contesto normale lo avrebbero fatto fuggire. Ovviamente l'idea, oltre che meschina, \u00e8 ingenua sino a rasentare l'idiozia. Anche perch\u00e9 - e non \u00e8 un caso - la donna in cui si \u00e8 imbattuto \u00e8 pericolosa, non solo socialmente, ma anche - conclude Corapi - sentimentalmente, avendo risolto il dilemma in questione con una struttura autarchica e impermeabile agli affetti\".\nMa l'amore \u00e8 imprevedibile e anche nel segno di Dante e del suo \"amor a nullo amato amar perdona\" alla fine premia chi l'ha scelto anche senza troppo coraggio. \"Anna - dice a Bari la Leone - \u00e8 una donna che si muove in uno spazio costretto limitato pu\u00f2 uscire solo con la sua immaginazione. Ho vissuto anch'io questo isolamento, perch\u00e9 ho girato il film tutto in un luogo. Sembra che ad Anna non importi nulla di migliorarsi, ma in realt\u00e0 lo fa e cerca di liberarsi anche del suo carcere interiore, dalle catene dei sentimenti\".", "tags": ["carceri", "archiviato", "miriam leone", "emiliano corapi", "simone liberati", "anna", "renato", "person", "bari international", "organization"]}