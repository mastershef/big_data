{"categoria": "Cultura & Spettacoli", "sottotitolo": "Il pubblico del teatro Rasi assegna la vittoria a 'Viva Dante'", "titolo_articolo": "Logo e naming 7/o centenario morte Dante", "testo": "(ANSA) - RAVENNA, 30 APR - Il logo e il naming 'Viva Dante'\nideati da Matilde Studio di Cesena per rappresentare il settimo\ncentenario della morte di Dante Alighieri sono quelli che hanno\nmaggiormente convinto il pubblico del Teatro Rasi, protagonista\ndella procedura partecipata che ha costituito la fase finale\ndella selezione con cui l'Amministrazione comunale ha scelto di\nindividuare l'identit\u00e0 visiva che rappresenti il settimo\ncentenario dantesco del 2021 a Ravenna. Per la proposta di\nMatilde Studio hanno votato ieri sera 176 persone su 291; al\nsecondo posto il progetto proposto da Social Design di Firenze,\nterzo quello di Menab\u00f2 Group di Forl\u00ec.\u00a0\u00a0\u00a0\n\t\t\t\t   Il marchio prescelto rappresenta il numero 700, stilizzato\nutilizzando un motivo a tessere. La forma \u00e8 completata dalla\nsilhouette di Dante ripreso dall'iconico ritratto di Botticelli\ncon alcune variazioni relative soprattutto alla corona d'alloro\ntesa a dare maggior risalto al profilo in monocromia.\u00a0\u00a0\u00a0\n\t\t\t\t   Durante la serata i tre loghi e i relativi naming, in\nprecedenza scelti tra 29 proposte pervenute da una giuria di\nqualit\u00e0 costituita da cinque esperti, sono stati illustrati al\npubblico dagli ideatori per meglio far comprendere il messaggio\nche intendevano legare alla citt\u00e0, a Dante e ai valori\nuniversali e plurali della sua opera. Le proposte sono arrivate\nda diverse parti d'Italia e anche dall'estero.(ANSA).", "tags": ["letteratura", "pubblicit\u00e0", "archiviato", "matilde studio", "dante alighieri", "dante", "botticelli", "person", "menab\u00f2 group", "organization"]}