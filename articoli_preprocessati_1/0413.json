{"categoria": "NULL", "sottotitolo": "Sono 433mila madri inattive o impiegate part-time a causa dell'inadeguatezza dei servizi di assistenza per figli e ... ", "titolo_articolo": "Donne: part-time involontario, gli effetti su busta paga e pensione ", "testo": "Sono 433mila madri inattive o impiegate part-time a causa dell'inadeguatezza dei servizi di assistenza per figli e per la cura a persone non autosufficienti. \u00c8 quanto emerge dall'indagine dell'Osservatorio Statistico dei Consulenti del Lavoro, \"Donne al lavoro: o inattive o part-time\" che analizza cause e riflessi del part-time involontario per le donne e gli effetti su retribuzioni e future pensioni, in occasione della festa delle donne dell'8 marzo.\n\nStando ai dati forniti dall'Osservatorio, oltre il 50% delle assunzioni di lavoratrici donne in Italia \u00e8 di tipo part-time: un dato che nel 2017 ha raggiunto il massimo storico (54,6%) rispetto al 2009. E le conseguenze si vedono direttamente gi\u00e0 dalla prima busta paga. Infatti, nonostante l'assunzione di 2,8 milioni di donne nel 2017 (rispetto a 3,2 milioni di uomini), il 36% ha ricevuto uno stipendio mensile inferiore a 780 euro. Nella classe di reddito da 1.500 a 2.000 euro gli uomini sono il doppio delle donne, mentre per i redditi ancora pi\u00f9 alti il rapporto \u00e8 di 1 donna ogni 3 uomini. \n\nQuanto alla posizione territoriale \u00e8 il Molise, con il 46% delle donne assunte con uno stipendio inferiore alla soglia di povert\u00e0, a guidare la classifica seguito da Sardegna, Abruzzo, Marche e Umbria. Cos\u00ec ancor oggi le differenze salariali tra uomini e donne, specie al Sud e nel Centro Italia, sono evidenti. Nel 2017 queste ultime hanno avuto una\nretribuzione media da lavoro inferiore del 15% rispetto alla componente maschile.\n\nL'uso dell'orario ridotto ha conseguenze anche sul piano pensionistico. Condizioni discontinue di lavoro e a tempo parziale non consentono, infatti, di alimentare in modo continuo le posizioni previdenziali utili all'accesso alla pensione di vecchiaia. Dai dati Inps sui beneficiari di pensioni in Italia \u00e8 chiaro che, nonostante le donne beneficiarie di prestazioni pensionistiche siano 8,4 milioni (862 mila in pi\u00f9 degli uomini), solo il 36,5% beneficia della pensione di vecchiaia - frutto della propria storia contributiva - contro il 64,2% degli uomini. Le donne, poi, laddove arrivino a percepire la sola pensione di vecchiaia, si vedono riconosciuto un assegno mensile inferiore di un terzo rispetto a quello degli uomini.", "tags": []}