{"categoria": "Cinema e Film", "sottotitolo": "Comico a Giffoni, Elezioni? da abolire", "titolo_articolo": "Capatonda, torno con Gialappa's e nuova serie", "testo": "Una nuova serie (\"Sar\u00e0 una serie antologica un po' come Black mirror\"), un nuovo film all'orizzonte e \"dovrei partecipare di nuovo al programma della Gialappa's. Doveva partire a aprile ma \u00e8 stato rimandato a ottobre - novembre. Dovrei fare con loro piccole clip. La mia comicit\u00e0 \u00e8 nata, cresciuta e migliorata grazie a loro\". Fra i protagonisti nelle masterclass al Giffoni film Festival,Marcello Macchia -alias Maccio Capatonda- racconta i suoi programmi fra tv e cinema.\n\"Ora non ho un progetto certo cinematografico, perch\u00e9 mi \u00e8 stato chiesto dal mio produttore Marco Belardi di pensare al soggetto, quindi sono in fase di brainstorming. Per\u00f2 sono orientato pi\u00f9 a una serie tv, ne sto scrivendo una che per adesso non ha un piazzamento preciso. Probabilmente verr\u00e0 prima quella del film\". Sar\u00e0 \"una serie antologica, meno simile alla mia ultima The generi e pi\u00f9 a Black Mirror\".  A chi chiede quale sia il suo rapporto con la politica, spiega ironico: \"Non riesco a capirla, non capisco che rapporto ci sia oggi tra politica e realt\u00e0\". Per lui \"la mia generazione non ha maturato una coscienza politica chiara, io non so come orientarmi. Mi sembra che tutti abbiano ragione sempre quando li sento parlare e poi il giorno dopo che non abbiano ragione mai. Preferirei non ci fosse un sistema elettorale e che a governare ci sia un'agenzia preposta al compito. Come si d\u00e0 un medico il compito di operare un paziente. Nel sistema elettorale invece si privilegiano dei venditori\".\nRivendica la sua comicit\u00e0 demenziale: \"per me \u00e8 un mondo comico vastissimo e molto interessante. Lo considero un filone serio, la demenzialit\u00e0, attraverso il quale si possono passare anche temi importanti\". La sua citt\u00e0 natale, Chieti la definisce \"la citt\u00e0 della camomilla, calma, dove non succedeva nulla, l\u00ec ho maturato la capacit\u00e0 di prendermi in giro\". Il trasferimento a Milano \"mi ha aiutato a vedere una realt\u00e0 diversa. E' utile trasferirsi, cambiare, viaggiare. Vivere sempre nello stesso posto ti immobilizza il cervello\".\nPer Capatonda il cuore di tutto nella comicit\u00e0 \"\u00e8 la scrittura, anche nei filmati brevi. Il problema al cinema \u00e8 mantenere la spontaneit\u00e0 e soprattutto la messa a fuoco sulla parte comica. E' molto facile sbagliare. Per\u00f2 se c'\u00e8 una scrittura forte e valida che ti funziona, hai fatto gran parte del lavoro\".In collaborazione con:\r\n\t\t\t\t\tGiffoni Film Festival", "tags": []}