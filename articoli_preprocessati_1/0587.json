{"categoria": "Economia", "sottotitolo": "Gi\u00e0 sottosegretario con Monti e consulente Palazzo Chigi, ora assiste Tim nella battaglia con Elliott", "titolo_articolo": "Andrea Zoppini, il legale che cresce nel mondo della finanza", "testo": "Gi\u00e0 sottosegretario nel governo Monti e consigliere giuridico della Presidenza del Consiglio dei Ministri, ora \u00e8 uno degli avvocati che assiste Tim (al momento controllata da Vivendi) nella battaglia legale con Elliott: Andrea Zoppini, 52 anni, professore ordinario di Istituzioni di diritto privato presso il Dipartimento di Giurisprudenza dell'Universit\u00e0 degli studi Roma Tre - dove ha insegnato in precedenza, Analisi economica del diritto e International Business Contracts - viene accreditato tra i legali in maggiore crescita anche nel mondo della finanza. Ha studiato all'Universit\u00e0 di Cambridge e all'Universit\u00e0 di Heidelberg, \u00e8 stato visiting scholar alla Yale University ed alla New York University Law Schools e dal 1998 al 2001 ha insegnato presso l'Universit\u00e0 di Sassari. \u00c8 stato, tra le altre, componente della Commissione per la riforma del diritto societario, della Commissione per la riforma della legge sul risparmio, della Commissione per la riforma del diritto fallimentare, della Commissione per la riforma delle associazioni e fondazioni. Ha fatto parte del Network of stakeholder experts on the Common Frame of Reference istituito presso la Comunit\u00e0 europea e anche componente della Commissione d'Appello Federale della Federazione Italiana Giuoco Calcio. Ora ha uno studio suo a Roma, \u00e8 stato anche consulente del ministero dell'Economia e della Banca d'Italia. Tra i suoi clienti vi sono state molte aziende pubbliche o a controllo pubblico o locale, con incarichi in Acea, Poste Italiane e Tirrenia, quest'ultima durante la fase commissariale. Zoppini ha una produzione scientifica importante e ha firmato lavori anche con Giulio Napolitano, il figlio dell'ex presidente della Repubblica.", "tags": []}