{"categoria": "Motori", "sottotitolo": "Valentino \"Non sono a mio agio, ci sar\u00e0 da lavorare sodo\"", "titolo_articolo": "Rossi deluso, prima giornata difficile", "testo": "(ANSA) - ROMA, 3 MAG - \"Siamo arrivati a Jerez sapendo che ci sarebbe stato da soffrire un po', perch\u00e9 negli ultimi anni non siamo stati forti su questa pista. E infatti \u00e8 andata ancora cos\u00ec. Speravamo di essere pi\u00f9 veloci, ma \u00e8 stato un primo giorno difficile\". Valentino Rossi non nasconde la delusione dopo le libere sulla pista spagnola, che lo ha visto solo sedicesimo al termine delle due sessioni. \"Non mi sentivo a mio agio con la moto - ha spiegato attraverso il sito della Yamaha - Abbiamo provato qualcosa nel pomeriggio, ma senza grandi risultati. Ora dobbiamo controllare tutti i dati e lavorare sodo questa sera per cercare di migliorare\". Obiettivo non facile se, come spiega ancora il pilota, \"non abbiamo un problema particolare. La moto \u00e8 la stessa di Austin, quindi significa che il matrimonio tra gomme, asfalto e motocicletta non \u00e8 fantastico\".", "tags": ["materiali edili", "archiviato", "valentino rossi", "person", "yamaha", "organization"]}