{"categoria": "Tecnologia", "sottotitolo": "Gli studenti vincitori del contest aziendale si raccontano", "titolo_articolo": "Dall'universit\u00e0 alla sede di Amazon, la storia di 4 ragazzi", "testo": "Un progetto nato da un'intuizione, dopo la visita in un magazzino, e sviluppato con una full immersion di due mesi: \u00e8 cos\u00ec che Claudia, Giulia, Michele e Miriam, quattro studenti dell'universit\u00e0 di Roma Tor Vergata, hanno vinto l'Amazon Innovation Award, il contest che il colosso dell'e-commerce dedica da tre anni agli atenei.\nL'idea dei ragazzi - un robot chiamato Xiva che sfrutta e rielabora una tecnologia di Amazon per migliorare le operazioni nei magazzini e ridurre la fatica dei dipendenti - \u00e8 valsa un viaggio a Seattle, nel quartier generale della compagnia.\nQui gli studenti hanno presentato il progetto e raccontato la propria esperienza. Per qualcuno \u00e8 una rivincita, per altri un'iniezione di fiducia in s\u00e9. Sicuramente un passaggio formativo che ha consentito loro un primo contatto col mondo del lavoro. Un futuro prossimo a cui guardano con curiosit\u00e0, timore e speranza.", "tags": []}