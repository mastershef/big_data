{"categoria": "Economia", "sottotitolo": "Con Mise e Sace-Simest", "titolo_articolo": "Pmi: 30 aziende illuminazione in Usa", "testo": "(ANSA) - ROMA, 5 APR -  Il mercato Usa si apre per 30 piccole\naziende italiane del settore luce grazie ad un accordo\nsottoscritto tra Simest - societ\u00e0 che insieme a Sace costituisce\nil polo dell'export e dell'internazionalizzazione del gruppo Cdp\ne Federlegnoarredo. L'intesa -spiega una nota di Simest- segue\nuna specifica convenzione siglata fra il Mise e Simest - in\nattuazione delle indicazioni della cabina di regia per la\ninternazionalizzazione - per la destinazione di fondi specifici\na una attivit\u00e0 di supporto alle pmi italiane su mercati\nparticolarmente sfidanti, ma di ampia presenza e prospettiva\ncome quelli di Usa e Canada. \n L'accordo prevede che Simest, per conto del Mise, eroghi\n300mila euro sotto forma di 30 voucher da 10.000 euro ad\naltrettante pmi di Assoluce, una delle 11 associazioni di\nFederlegnoarredo. Le risorse copriranno fino al 70% dei costi\nche le aziende coinvolte debbono sostenere per ottenere dalle\ncompetenti autorit\u00e0 di Usa e Canada le indispensabili\ncertificazioni dei prodotti di illuminazione.\u00a0\u00a0\u00a0\n\t\t\t\t\" L'accordo sottoscritto con Simest va nella direzione di\noffrire alle aziende associate opportunit\u00e0 di crescita su\nmercati dalle enormi potenzialit\u00e0, ma non sempre facili da\naffrontare per le nostre aziende\", spiega Stefano Bordone,\npresidente Assoluce.", "tags": ["contratti", "accordi commerciali", "commercio estero", "archiviato", "stefano bordone", "assoluce", "person", "federlegnoarredo", "cdp", "organization"]}