{"categoria": "Cinema e Film", "sottotitolo": "\"Musical coinvolgono anche nuove generazioni grazie a qualit\u00e0\"", "titolo_articolo": "Giffoni: Irvine, sequel Mamma mia! Costruito con il cuore", "testo": "GIFFONI VALLE PIANA - \"La cosa che mi piace moltissimo di questo film \u00e8 che parte dal passato per continuare a costruire con il cuore\". Cos\u00ec Jeremy Irvine ha presentato ai giurati della 48/a edizione del Giffoni Film Festival il film \"Mamma Mia! Ci risiamo\" nel quale l'attore interpreta il ruolo del giovane Sam. La pellicola - nelle sale il prossimo 6 settembre - \u00e8 stata proiettata in anteprima nazionale a Giffoni Valle Piana. \"Mi fa tanto piacere che la risposta di chi lo guarda sia emotiva. Vedo molto coinvolgimento\". Il film arriva a dieci anni di distanza da \"Mamma mia\", che ha incassato oltre 600 milioni di dollari in tutto il mondo. Torna in scena il cast originale: il premio Oscar Meryl Streep in forma smagliante, Julie Walters e Christine Baranski, Amanda Seyfried e i tre improbabili 'pap\u00e0' Pierce Brosnan, Colin Firth e Stellan Skarsgaard. Con loro giovani star come Irvine e Lily James. Da sfondo, come nel primo episodio, le musiche senza tempo degli Abba e la bellezza delle isole della Grecia.In collaborazione con:\r\n\t\t\t\t\tGiffoni Film Festival", "tags": []}