{"categoria": "NULL", "sottotitolo": "", "titolo_articolo": "Sostenibilit\u00e0: due megatrend secolari per il futuro", "testo": "Paolo Paschetta, country head per l'Italia di Pictet Asset Management, in questo commento\u00a0fa il punto sulla riforma degli investimenti sostenibili (ESG), che ha messo d\u2019accordo Parlamento, Consiglio e Commissione, e si applica a fondi comuni, polizze, schemi pensionistici, gestioni di portafogli individuali e contratti di consulenza,\u00a0sancendo\u00a0il divieto di greenwashing e prevedendo un sistema di monitoraggio che sar\u00e0 garantito dalle tre autorit\u00e0 di vigilanza europee.\n\n\nIl 7 marzo un nuovo regolamento europeo ha sancito l\u2019obbligo per tutti gli strumenti finanziari proposti al mercato di indicare la propria sostenibilit\u00e0 ambientale e sociale. Una novit\u00e0 che riteniamo epocale e che arriva a valle dell\u2019iniziativa di cui Pictet AM\u00a0si \u00e8 fatto promotore, attraverso la Swiss Sustainable Finance, meno di un mese fa. Ci riferiamo alla lettera aperta inviata l\u201911 febbraio scorso ai rappresentanti di FTSE Russel, Morningstar, MSCI, S&P Dow Jones Indices e STOXX, affinch\u00e9 siano rimossi da tutti gli indici \u2013 usati come base per la costruzione di prodotti di investimento attivi e passivi - i produttori di armi controverse. L\u2019appello \u00e8 stato firmato da oltre 140 tra asset manager, investitori istituzionali, wealth manager rappresentanti un asset under management di 6,8 trilioni di dollari: una presa di posizione netta contro munizioni a grappolo, mine antipersona, armi biologiche e chimiche, armi nucleari che possono ferire in modo indiscriminato o sproporzionato e il cui utilizzo \u00e8 vietato o limitato dalle convenzioni internazionali.\n\nRicorda Eric Borremans, head of ESG di Pictet AM: \"In linea con le convenzioni internazionali, le best practice d\u2019investimento e la pubblica opinione, riteniamo che i mezzi finanziari dovrebbero essere meno facilmente disponibili per i produttori di armi controverse\". Ritengo molto importante che l\u2019impulso a un\u2019azione del genere sia venuto dall\u2019industria del risparmio gestito, in un contesto in cui la propensione verso la sostenibilit\u00e0 e la responsabilit\u00e0 sociale e di governance \u00e8 finalmente divenuta molto alta. Secondo l\u2019ultimo report di Global Sustainable Investment Alliance, la massa di investimenti responsabili ha raggiunto il ragguardevole valore di 23 mila miliardi di dollari con l\u2019Europa in testa a 10,7 trilioni di dollari e gli Usa secondi a 6,5 trilioni.\n\nUn boom dovuto soprattutto all\u2019avanzata dei Millenial: secondo una ricerca della US Trust Bank of America, tra i Millenial HNWI\u00a0il 77% detiene nei propri portafogli di investimento titoli sostenibili, contro una quota del 40% di tutti gli HNWI. Ultimo, ma non meno importante, investire in maniera sostenibile non \u00e8 solo una scelta etica, ma ha impatti benefici anche sulle performance di imprese e portafogli. Da una analisi recente di Pictet AM\u00a0emerge che le societ\u00e0 che rispettano i principi ESG registrano performance migliori e pi\u00f9 stabili nel tempo, beneficiano di un costo del capitale inferiore e di rating creditizi pi\u00f9 elevati. Le societ\u00e0 che non sono in grado di gestire i rischi ambientali, invece, hanno costi di indebitamento in media superiori del 20%.\n\nEsiste inoltre una correlazione positiva tra la performance finanziaria e le credenziali di sostenibilit\u00e0. Che cosa implica questo per gli investitori? Secondo lo studio \"The Impact of Corporate Sustainability on Organizational Processes and Performance\", della Business School di Harvard, ogni dollaro investito in societ\u00e0 altamente sostenibili nel 1993, nel 2010 valeva 22,6 dollari, contro i 15,4 dollari delle concorrenti meno attente ai criteri ESG. Infine, pi\u00f9 \u00e8 elevato il rating ESG di una societ\u00e0, meno \u00e8 volatile l\u2019andamento del corso azionario, soprattutto in periodi di turbolenza sui mercati. Ancora, le societ\u00e0 che rispettano i principi ESG sono meno esposte ai rischi aziendali derivanti da problemi ambientali, ad esempio, o di cattiva governance. Il crollo dei titoli della societ\u00e0 petrolifera BP dopo il disastro Deepwater Horizon nel 2010 o quello di Volkswagen, nel 2015, in scia al dieselgate sono emblematici. Insomma, pi\u00f9 che mai, il tema della sostenibilit\u00e0 \u00e8 cruciale.\n\nPictet AM ha questa consapevolezza dal 1999, anno del lancio del primo fondo mondiale sull\u2019acqua: la sostenibilit\u00e0 non pu\u00f2 essere n\u00e9 una moda n\u00e9 un approccio di marketing. Pi\u00f9 operativamente, la nostra strategia principale \u00e8 quella di selezionare titoli di societ\u00e0 che offrono soluzioni a problemi ambientali come il cambiamento climatico e che favoriscano il passaggio a una economia a bassa intensit\u00e0 di carbone: energia pulita, gestione dello spreco, controllo delle emissioni dell\u2019aria sono temi per noi classici. Inoltre, sviluppiamo o gestiamo portafogli che investono nell\u2019intera filiera economica ma che puntano soltanto in quelle societ\u00e0 che sono all\u2019avanguardia per quanto riguarda la sostenibilit\u00e0 nel loro settore nei confronti dei loro competitor \u2013 per esempio preferiamo le compagnie che sono maggiormente esposte nel gas naturale rispetto al petrolio per il minore inquinamento.\n\nI megatrend del prossimo futuro\u00a0\n\nIn particolare, riteniamo cruciale il tema che segue\u00a0un nostro comparto azionario che investe principalmente in azioni globali di societ\u00e0 che operano nella catena di valore dell'energia pulita, dell'acqua, dell'agricoltura, delle attivit\u00e0 forestali cavalca il tema secolare del passaggio a una societ\u00e0 sempre pi\u00f9 carbon-free. Un cambiamento molto importante, inoltre, \u00e8 quello che sta segnando le nostre citt\u00e0 e che cerchiamo di cogliere nel portafoglio \"smart city\", lanciato lo scorso settembre. Le citt\u00e0 in tutto il mondo riconoscono la necessit\u00e0 di investire nell\u2019ammodernamento delle infrastrutture e di adottare soluzioni e tecnologie pi\u00f9 intelligenti per migliorare la qualit\u00e0 della vita di una popolazione che cresce in maniera esponenziale.\n\nIl nostro obiettivo \u00e8 rafforzare l\u2019esposizione alle societ\u00e0 che offrono soluzioni alle sfide poste dall\u2019urbanizzazione e dal cambiamento nello stile di vita dei consumatori. Dunque, andiamo alla ricerca di aziende operanti in diversi settori che promuovono lo sviluppo di citt\u00e0 pi\u00f9 intelligenti, cio\u00e8 pi\u00f9 efficienti, sicure e sostenibili e che si adattano meglio alle esigenze dei cittadini. Tra le principali posizioni in portafoglio si distingue Visa, uno dei due leader del mercato delle carte di credito, che vanta una solida crescita dei ricavi e margini attraenti.\n\nLa diffusione dei metodi di pagamento elettronici \u00e8 un trend che ha ancora un immenso potenziale. Infatti, la maggior parte delle transazioni sono ancora eseguite in contanti, ma progressivamente, anche le pi\u00f9 piccole, si stanno spostando sulle piattaforme elettroniche. Visa \u00e8 nella posizione ottimale per trarne vantaggio. Puntiamo anche su un gruppo come Ecolab, 13 miliardi di dollari di fatturato e focus sulla fornitura di tecnologie e servizi per garantire acqua pulita, cibo sicuro e ambienti salubri a industrie del food, dell\u2019hospitality, dell\u2019healthcare, manifatturiere e oil & gas in 170 Paesi in tutto il mondo. Riteniamo che i due megatrend secolari appena delineati saranno i pi\u00f9 promettenti negli anni a venire.", "tags": []}