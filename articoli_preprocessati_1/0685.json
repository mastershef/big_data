{"categoria": "Economia", "sottotitolo": "Presidente Inps, per quota 100 penso si arrivi a 290mila domande", "titolo_articolo": "Reddito cittadinanza, Tridico: 'risparmi per 1 miliardo'", "testo": "\"Al primo mese le domande per il Reddito di cittadinanza erano 800 mila. Si arriver\u00e0 a 1,3 milioni, ci arriveremo entro l'anno. C'\u00e8 un tasso di rifiuto del 20-25% ma ci sar\u00e0 un risparmio di 800 milioni, al massimo un miliardo\". Lo ha detto il presidente dell'Inps Pasquale Tridico a Porta a Porta. Per quanto riguarda Quota 100, Tridico ha detto che \"abbiamo avuto 123 mila domande nel primo trimestre; \u00e8 presto per fare dei conti io ritengo si arrivi a 290 mila domande, che \u00e8 quanto previsto per il primo anno\".\u00a0\u00a0\u00a0 Tridico ha affrontato anche i temi del lavoro: \"Definire il salario minimo e la riduzione del cuneo fiscale: queste due misure potrebbero dare dignit\u00e0 ai lavoratori. L'Italia ha un numero di ore lavorate pari a 1700 l'anno, la Germania 1300, non facciamo riduzioni dell'orario di lavoro dal 1970 ma nel frattempo c'\u00e8 stato un forte progresso tecnico. Secondo me \u00e8 sostenibile una riduzione dell'orario di lavoro\".", "tags": []}