{"categoria": "Tecnologia", "sottotitolo": "Collaborazione con Foster and Partners alla Milano Design Week", "titolo_articolo": "La Tv arrotolabile LG diventa installazione artistica", "testo": "La tv arrotolabile di LG, presentata all'ultimo Ces di Las Vegas, diventa un installazione d'arte in mostra a Milano che si pu\u00f2 vedere durante la Design Week. E' possibile grazie alla collaborazione tra l'azienda asiatica e lo studio di architettura e industrial design Foster and Partners.\nProtagonista \u00e8 la Lg Signature Oled Tv R (modello 65R9), in anteprima europea. Presentato in occasione del Ces 2019, il Tv Oled arrotolabile di Lg propone \"un nuovo livello di integrazione tra spazio e assenza di pareti\". L'installazione Redefining Space \"\u00e8 un'interpretazione tridimensionale che dimostra come luce, tecnologia e design si intersecano per illustrare le nuove possibilit\u00e0 di spazio grazie alla tecnologia che cambia forma\".\nL'esperienza audio-visiva viene completata dal suono di Dolby Atmos. \"A dimostrazione dell'armonia tra tecnologia e i ritmi della vita, lo schermo arrotolabile di Lg si mostra quando l'ambiente \u00e8 luminoso e ricco di suoni, per scomparire quando intorno tutto tace\", spiega una nota dell'azienda.", "tags": ["televisione", "economia; affari e finanza", "arredamento; mobili", "architettura", "archiviato"]}