{"categoria": "Cronaca", "sottotitolo": "Nel Brindisino. Per gli investigatori le fiamme sono dolose", "titolo_articolo": "Incendiata nuova struttura sanitaria", "testo": "(ANSA) - BRINDISI, 4 MAG - Poche ore prima\ndell'inaugurazione, prevista oggi pomeriggio, un incendio \u00e8\nstato appiccato all'interno del Centro di diagnosi tumori e\nricerca privato Apulia Diagnostic, in procinto di aprire i\nbattenti a Mesagne (Brindisi). L'episodio sarebbe di natura\ndolosa per gli investigatori dei Vigili del fuoco e della stessa\nsociet\u00e0.\u00a0\u00a0\u00a0\n\t\t\t\t   Danni sono stati provocati ai mobili, al controsoffitto in\ncartongesso. Annerite dal fumo tutte le pareti del piano\nsuperiore. Sul posto, anche la polizia. \n   \"Gli imprenditori di cui Apulia Diagnostic si compone sono\nabituati a cadere e a rialzarsi, cos\u00ec come faranno anche in\nquesta situazione\", si legge in una nota: \"La cosa grave non \u00e8\ntanto lo sgarbo fatto ad Apulia Diagnostic\" e a chi ha lavorato\nal centro diagnostico, ma \u00e8 \"un danno che viene fatto a tutta la\ncittadinanza\". \"Non \u00e8 il vigliacco operato di poche persone -\nprosegue la nota - che pu\u00f2 fermare un progetto nato e sviluppato\nper la necessit\u00e0 e i bisogni della collettivit\u00e0\".", "tags": ["salute", "assistenza sanitaria", "incendio", "archiviato", "polizia di stato", "organization"]}