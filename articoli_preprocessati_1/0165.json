{"categoria": "Cultura & Spettacoli", "sottotitolo": "Iacovella e le storie di ragazzi che hanno cambiato il mondo", "titolo_articolo": "I rompiscatole, eroi senza mantello", "testo": "VITTORIA IACOVELLA, I ROMPISCATOLE.\u00a0\u00a0STORIE DI GIOVANI EROI SENZA MANTELLO (Risfoglia Editore, pp.64, 14.90 Euro). Si chiamano Valerio, Syed, Ruby, Felix, Yusra, Louis, Boyan, Aurora, Hillary, Karla: sono \"eroi senza mantello\", che hanno agito senza sapere se la loro tenacia li avrebbe portati da qualche parte. Sono ragazzi speciali, eppure comuni, che dando ascolto a se stessi hanno reso il mondo un posto migliore. Eccoli nella loro bellezza \"I rompiscatole\" che la giornalista Vittoria Iacovella ha raccontato in un libro sorprendente, amaro e dolcissimo, ma soprattutto pieno di speranza. Edito da Risfoglia (con il patrocinio di UNHCR) e corredato dalle bellissime illustrazioni di Lorenzo Santinelli, il libro ci fa capire che \u00e8 un gran peccato che le good news non facciano notizia perch\u00e9 leggere le storie di questi ragazzi fa davvero bene al cuore. Senza armi se non il coraggio, e con nessun paracadute a proteggerli, i protagonisti hanno rotto le scatole in cui erano stati chiusi: c'\u00e8 chi \u00e8 uscito da un passato di violenza, chi \u00e8 scappato dal proprio Paese, chi si \u00e8 battuto contro l'odio razziale, chi ha sconfitto i limiti della propria disabilit\u00e0.\u00a0\u00a0\u00a0 \"Mi piace collezionare storie positive di chi ha superato le difficolt\u00e0. Lo faccio da anni e solo a volte riesco a lavorarci\", spiega in un'intervista all'ANSA l'autrice, \"selezionare le storie non \u00e8 stato facile. Volevo 5 maschi e 5 femmine, varie aree linguistiche e diverse tematiche. Ma la mia \u00e8 soprattutto una narrazione sulla ricerca del proprio senso: mi ha aiutato anche una psicoanalista, e ho seguito la teoria della ghianda di Hillman, secondo cui la ghianda contiene in s\u00e9 la quercia che sar\u00e0\". \"Quando Syed, arrivato nascosto sotto un tir dall'Afghanistan e oggi mediatore culturale, \u00e8 andato in classe di mia figlia per raccontare la sua storia, un bambino gli ha detto che era sbalordito perch\u00e9 non aveva mai incontrato un supereroe. Syed gli ha risposto che era esattamente come lui, e che infatti non aveva il mantello\", prosegue Iacovella, \"quelle che racconto nel libro sono storie vere di ragazzi come tutti gli altri, che per\u00f2 hanno cambiato il mondo con un atto di coraggio. Narro anche la loro emotivit\u00e0 oscillante tra sentimenti contrastanti, che \u00e8 poi ci\u00f2 che li ha fatti andare avanti nelle difficolt\u00e0\". I temi affrontati sono molti, dalla diversit\u00e0 all'immigrazione, dalla disabilit\u00e0 allo sport, dalla violenza alle invenzioni alla sessualit\u00e0: tutto \u00e8 narrato con mano incredibilmente leggera dall'autrice, che riesce ad affrontare la complessit\u00e0 senza banalizzarla ma rendendola accessibile. \"Le mie riflessioni linguistiche sono state molto semplici: ho scritto il libro pensando che lo avrebbero letto i miei figli di 13 e 11 anni e il figlio del mio compagno, di 10 anni\", rivela.\u00a0\u00a0\u00a0 \"Quelle che sembrano storture sono in realt\u00e0 lo specchio di un talento che sta facendo a botte per uscire fuori. I ragazzi oggi sono pieni di contenuti e hanno richieste forti. Il mio \u00e8 un invito agli adulti a immergersi nella loro profondit\u00e0\", spiega, portando l'esempio del Presidente Mattarella, \"che sta facendo un'operazione meritoria, impegnandosi a dare luce alla luce\".\u00a0\u00a0\u00a0 \"Nessuno \u00e8 un'isola, e i protagonisti sono stati intervistati all'interno del proprio contesto. Ho parlato anche con le loro famiglie. Per me \u00e8 stato un viaggio emotivamente molto forte\", racconta ancora, \"credo che questo libro possa servire ai giovani cos\u00ec come ai grandi per ritrovarsi. Emergono tante paure, anche le mie: quelle che avevo da bambina o quelle che ho da mamma\". Proprio perch\u00e9 rivolto ai giovani, il libro non poteva essere \"solo\" di carta, ma \u00e8 anche un progetto crossmediale: \"grazie a Esra, societ\u00e0 che si occupa di mappe satellitari che ci ha aiutato gratuitamente, abbiamo realizzato una storymap: i lettori potranno guardare il mondo e vedere dove sono i rompiscatole, seguire i loro percorsi e andare ad approfondire con fotografie, interviste, contributi audio e informazioni\".(ANSA).", "tags": ["salute", "letteratura", "quotidiani e periodici", "mass media", "archiviato", "mattarella", "lorenzo santinelli", "vittoria iacovella", "marzia apice", "valerio", "aurora", "ruby", "hillary", "karla", "yusra", "louis", "felix", "person", "risfoglia editore", "ansa", "unhcr", "organization"]}