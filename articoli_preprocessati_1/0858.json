{"categoria": "Cinema e Film", "sottotitolo": "Direttore, \"vorrei raccontare festival come una favola\"", "titolo_articolo": "Giffoni Film Festival: nasce 'Giffoni Opportunity'", "testo": "SALERNO - \"C'era una volta un festival, ecco, vorrei raccontarlo come una favola. L'idea ha trascinato noi e noi abbiamo portato su altre sponde l'idea\". Con queste parole il direttore del Giffoni Experience questa mattina, ha iniziato a raccontare la storia del Gff nel corso della visita della Commissione Europea negli spazi della Multimedia Valley, a Giffoni Valle Piana (Salerno).\n\"L'intuizione - ha aggiunto Gubitosi - \u00e8 stata: si pu\u00f2 creare lavoro intorno a questa idea, vivendo non solo organizzativamente? Il 2009 \u00e8 stato l'anno di svolta per Giffoni Idea, quando abbiamo sostituito la parola Festival con Experience. Lo dico ufficialmente: il brand \u00e8 gi\u00e0 vecchio, pronto a rinascere con Giffoni Opportunity. Dopo un'esperienza cosa vuoi se non una opportunit\u00e0? \u00c8 un percorso di costruzione e rinascita che il mondo guarda e ammira\".\nMartin Bugelli, Commissione Europea DG Regio ha detto: \"Devo ringraziare il direttore per questa mini Giffoni Experience che ho avuto stamattina. L'innovazione \u00e8 creare oggi per domani. Complimenti al Direttore Gubitosi che ha detto \"C'era una volta un festival\", perch\u00e9 tanti anni fa si \u00e8 svegliato una mattina e ha detto \"Ci sar\u00e0 un festival\".\n\"Bisogna cambiare passo - ha aggiunto Serena Angioli, assessore ai Fondi Europei della Regione Campania - andando verso una opportunit\u00e0 per i giovani campani. Giffoni pu\u00f2 essere una risposta anche alla disoccupazione. Questo luogo \u00e8 attrattivo per l'infrastruttura, per il richiamo rispetto alla multimedialit\u00e0, e per diventare un attrattore da parte del resto del mondo\".\nPer l'assessore all'Internazionalizzazione, Startup e Innovazione della regione Campania, Valeria Fascione: \"Qui a Giffoni si trovano esperienze, tecnologie, risorse, quello di cui avete bisogno. Giffoni ha bisogno di voi e noi abbiamo bisogno di Giffoni\".\nSecondo Sergio Negro, Autorit\u00e0 di Gestione POR Campania FESR 2014-2020: \"Usare i fondi europei \u00e8 una cosa complicata. L'Europa ci impone di osservare regole precise, condivise, frutto di processi democratici. E' fondamentale la nostra capacit\u00e0 di stare alle regole del gioco. Mentre per le grandi opere bisogna creare le condizioni, ci sono realt\u00e0 come questa di Giffoni che hanno gi\u00e0 le condizioni adatte\".\nIl 31 gennaio, a partire dalle ore 15, la Multimedia ospiter\u00e0 il convegno \"Comunicare il presente, costruire il futuro\", le cui conclusioni saranno affidate al ministro per la Coesione territoriale e il Mezzogiorno, Claudio De Vincenti, e al presidente della Regione Campania, Vincenzo De Luca.In collaborazione con:\r\n\t\t\t\t\tGiffoni Film Festival", "tags": []}