{"categoria": "Tecnologia", "sottotitolo": "Analisti, gi\u00f9 segmento consumer ma cresce quello commerciale", "titolo_articolo": "Mercato Pc a +2,8% in Europa occidentale", "testo": "A fronte di un calo su scala globale, il mercato dei personal computer registra una crescita in Europa occidentale, dove il primo trimestre si \u00e8 chiuso a +2,8% su base annua. Lo riferiscono gli analisti di Idc, secondo cui a trainare \u00e8 il segmento commerciale, che ha messo a segno un +10,7%, mentre il segmento consumer ha registrato un calo dell'8,9%.\n\"Nonostante la carenza di componenti e le difficili condizioni macroeconomiche in alcune delle principali economie, un'eccezionale performance commerciale ha tenuto a galla il mercato dei Pc in Europa Ovest\", commenta l'analista Liam Hall.\nConsiderando tutta l'area Emea - cio\u00e8 Europa, Medio Oriente e Africa - le consegne di Pc nel primo trimestre sono diminuite del 2,7% a quota 17 milioni di unit\u00e0. Il segmento commerciale ha riportato un incremento del 6%, mentre il segmento consumer ha accusato una flessione del 12,6%. A livello globale, il settore ha riportato un -3%.\nTra i costruttori, Hp ha mantenuto il primo posto con 4,9 milioni di Pc consegnati nella regione Emea tra gennaio e marzo.\u00a0Seguono Lenovo con 4,2 milioni di unit\u00e0 e Dell con 2,5 milioni.\u00a0Fuori dal podio Acer (1,2 milioni) e Asus (1,1 milioni).", "tags": ["macroeconomia", "attivit\u00e0 titoli", "commenti analisti", "archiviato", "acer", "organization"]}