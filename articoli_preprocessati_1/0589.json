{"categoria": "Tecnologia", "sottotitolo": "Nel primo trimestre ricavi a +33%, riduce le perdite", "titolo_articolo": "Spotify ha 100 milioni di abbonati, 217mln utenti totali", "testo": "Spotify raggiunge il traguardo dei 100 milioni di abbonati al suo servizio di musica in streaming, su un totale di 217 milioni di utenti. La compagnia ha annunciato i dati nel corso della presentazione dei risultati finanziari del primo trimestre, chiuso con ricavi in crescita del 33% su base annua e una riduzione delle perdite rispetto al pari periodo del 2018.\nGli utenti che pagano un abbonamento mensile sono aumentati del 32% rispetto a un anno fa. A fine marzo 2018, infatti, la societ\u00e0 scandinava contava 75 milioni di abbonati. Dei 100 milioni di persone che spendono per ascoltare musica senza pubblicit\u00e0, il 40% si trova in Europa, il 30% in Nord America, il 20% in America Latina e il restante 10% in altre aree geografiche. In crescita anche il numero di utenti complessivi, cio\u00e8 paganti e non, passato dai 173 milioni del marzo 2018 ai 217 milioni del mese scorso.\nGuardando ai dati finanziari, Spotify ha riportato ricavi per 1,51 miliardi di euro, il 33% in pi\u00f9 rispetto al primo trimestre 2018. La perdita netta si \u00e8 attestata a 142 milioni di euro, a fronte della perdita da 169 milioni di un anno fa. La societ\u00e0 ha comunicato di aver speso 308 milioni di euro per l'acquisizione delle aziende di podcast Gimlet Media e Anchor FM, cifra a cui si aggiungono 50 milioni per rilevare Cutler Media, 'casa madre' di Parcast.", "tags": ["risultati aziendali", "comunicazioni finanziarie trimestrali; semestrali", "perdite", "internet", "macroeconomia", "archiviato", "spotify", "person"]}