{"categoria": "Sport", "sottotitolo": "Passa l'Arsenal. 'Insigne? dispiaciuto' ", "titolo_articolo": "Europa League: Ancelotti, 'faremo bene il prossimo anno' ", "testo": "\"La partita \u00e8 durata trenta minuti. Abbiamo avuto due opportunit\u00e0 per segnare, ma non ci siamo riusciti. Negli ultimi due mesi abbiamo perso lucidit\u00e0, siamo pi\u00f9 prevedibili e quindi abbiamo difficolt\u00e0 nella finalizzazione\". Cos\u00ec Carlo Ancelotti, intervistato da Sky, nel dopopartita di Napoli-Arsenal. Ma cosa \u00e8 successo a Insigne dopo la sostituzione? Non ha gradito qualche fischio del pubblico? \"Era dispiaciuto per l'andamento della gara, ci credeva come tutti - risponde l'allenatore del Napoli -. La sua reazione non \u00e8 legata alla sostituzione\".\nPoi il punto sulla stagione che rimane: \"Ora puntiamo a chiudere al secondo posto. Faremo meglio nel prossimo anno. Il momento della stagione \u00e8 particolare, ma capita a tutti, in questo periodo, di non essere al massimo\". Ma perch\u00e9 le italiane in Europa non vanno avanti? \"Conta il fatto che le societ\u00e0 estere abbiamo un fatturato molto alto e possano avere i migliori giocatori - spiega Ancelotti -. Sono sorpreso che la Juve non sia in semifinale di Champions, ma \u00e8 un caso. Noi abbiamo puntato sui giovani come Meret, che oggi ha fatto un errore di giovent\u00f9 e di Fabian Ruiz\". Quindi com'\u00e8 il bilancio del Napoli di Ancelotti? \"Molto positivo - risponde -. C'\u00e8 un gruppo serio, rispettoso, una societ\u00e0 che mi tutela, sono contento e penso che costruiremo qualcosa di importante nel prossimo anno. Le chiacchiere sul mio rendimento le porta via il vento\"", "tags": []}