{"categoria": "Mondo", "sottotitolo": "Dispersi due bimbi e un uomo. Zattera capovolta nel Rio Grande", "titolo_articolo": "Usa, bimbo di 10 mesi morto in naufragio", "testo": "(ANSA) - WASHINGTON, 3 MAG - Un bimbo di 10 mesi \u00e8 stato\ntrovato morto ed altri tre migranti, un uomo e due ragazzini di\n7 anni, sono scomparsi dopo che la loro zattera si \u00e8 ribaltata\nnella notte nelle acque del Rio Grande mentre tentavano di\nattraversare il confine Usa-Messico. Lo riferisce l'Ap citando\nfonti delle forze dell'ordine. Si teme che i tre dispersi\npossano essere annegati. I migranti tentano spesso di superare\nil fiume con zattere precarie e non manovrabili, facilmente\ntravolte dall'acqua alta e veloce.\u00a0\u00a0\u00a0\n\t\t\t\t   Secondo un agente, mercoled\u00ec sera un uomo aveva riferito ad\nuna pattuglia che una zattera con nove persone si era rovesciata\ne che suo figlio e suo nipote erano stati spazzati via insieme\nad un altro bimbo e ad un uomo. I poliziotti hanno sentito la\nmoglie dell'uomo e suo figlio gridare nel buio e li hanno\nsalvati sottraendoli all'acqua fangosa. Un altro uomo e suo\nfiglio di 13 anni sono stati tratti in salvo nelle vicinanze.\u00a0\u00a0\u00a0\n\t\t\t\tSuccessivamente gli agenti hanno trovato il corpicino morto del\nbimbo di 10 mesi.", "tags": ["morte", "incidenti  marittimi", "archiviato", "associated press", "organization"]}