{"categoria": "Cinema e Film", "sottotitolo": "Adele Tulli racconta maschi e femmine senza dare risposte", "titolo_articolo": "Normal, ecco la follia dei generi", "testo": "(ANSA) - ROMA, 23 APR - 'Normal', il nuovo film documentario\ndi Adele Tulli gi\u00e0 presentato alla Berlinale nella sezione\n'Panorama' e ora in sala dal 2 maggio con l'Istituto Luce, non\nracconta solo, in immagini e senza commento, gli stereotipi di\ngenere, ovvero dell'essere uomo e donna oggi, ma fa molto di\npi\u00f9. Come una gigantesca quanto asettica lente di ingrandimento,\ncome in un quadro di Domenico Gnoli, la regista, classe 1982,\nmette lentamente sotto i riflettori e ingigantisce la realt\u00e0\nmostrando quanto ci sia in essa di oggettiva follia. \n   In un caravanserraglio di situazioni, accompagnate solo da\nuna ossessiva colonna sonora, tutto il grottesco di ci\u00f2 che ci\ncirconda e che neppure vediamo. Adele Tulli, con gi\u00e0 un profilo\ninternazionale nella produzione di cinema del reale, ha\nstudiato, tra l'altro, Screen Documentary alla Goldsmiths\nUniversity of London. E questo film nasce proprio da un progetto\nuniversitario.", "tags": ["cinema", "archiviato", "domenico gnoli", "adele tulli", "person", "luce", "organization"]}