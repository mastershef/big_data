{"categoria": "Sport", "sottotitolo": "France Football ha scelto i primi 50 tecnici di tutti i tempi", "titolo_articolo": "Rinus Michels \u00e8 il miglior allenatore di sempre, Arrigo Sacchi \u00e8 terzo", "testo": "Rinus Michels, poi lo scozzese Alex Ferguson e Arrigo Sacchi. E' il podio di France Football che ha stilato la classifica degli allenatori di tutti i tempi che hanno fatto la storia del calcio, e non solo per i successi conquistati nella propria carriera. L'ex tecnico di Ajax, Barcellona e Olanda, che ha letteralmente rivoluzionato negli anni '60 e '70 il modo di intendere il calcio, introducendo il cosiddetto 'calcio totale', \u00e8 il numero uno in assoluto ed \u00e8 un orgoglio per l'Italia trovare anche l'ex allenatore del Milan sul podio.\nAl quarto posto un altro olandese, discepolo di Michels, vale a dire Johan Cruyff, quinto Pep Guardiola, a sua volta delfino del 'Profeta del gol' di Amsterdam e attuale tecnico del Manchester City.\nFrance Football ha individuato tre criteri principali per compilare questa singolare quanto veritiera graduatoria: i successi conquistati, l'importanza delle manifestazioni e l'eredit\u00e0 lasciata nel gioco, ma anche la durata e l'impatto della carriera.\nL'ucraino Valeri Lobanovski occupa la sesta piazza nella classifica dei 50 allenatori di sempre di France Football, davanti al 'mago' dell'Inter, Helenio Herrera, che \u00e8 settimo, e precede a sua volta Carlo Ancelotti, allievo prediletto di Sacchi. Chiudono la Top ten l'austriaco Ernst Happel, cui \u00e8 stato intitolato il leggendario Prater di Vienna, e l'inglese Bill Shankly.\nAl 12/o posto c'\u00e8 Giovanni Trapattoni, che l'altro ieri ha compiuto 80 anni, ed \u00e8 l'unico - assieme al tedesco Udo Lattek - ad avere vinto tutti i principali tornei Uefa (Coppa dei Campioni 1985, Coppa delle Coppe 1984 e Coppa Uefa 1977). Dopo il Trap c'\u00e8 Jos\u00e9 Mourinho.\nSedicesimo posto per Marcello Lippi, fra i pochi ad avere vinto Coppa dei Campioni e Mondiali. Dietro Lippi, troviamo il 'Paron' Nereo Rocco. France Football inserisce nella classifica anche Fabio Capello (21/o) e Antonio Conte (49/). Per Zinedine Zidane, capace di vincere tre Champions consecutive, solo il 22/o posto.", "tags": ["calcio", "archiviato", "pep guardiola", "johan cruyff", "arrigo sacchi", "alex ferguson", "person", "france football", "milan", "ajax", "organization"]}