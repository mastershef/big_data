{"categoria": "Cronaca", "sottotitolo": "Ministro, 'pronuncia vergognosa'. Sindaco, 'non minacci giudici'", "titolo_articolo": "Richiedenti asilo,scontro Salvini-Merola", "testo": "(ANSA) - BOLOGNA, 3 MAG - Botta e risposta tra il ministro\ndell'Interno, Matteo Salvini che parla di \"sentenza vergognosa\"\ne il sindaco di Bologna, Virginio Merola, sulla decisione presa\ndal Tribunale della citt\u00e0 emiliana che, ieri, ha imposto al\nComune di iscrivere all'anagrafe due richiedenti asilo\nprotagonisti di un ricorso contro il diniego stabilito sulla\nbase proprio del cosiddetto 'decreto Salvini'.\u00a0\u00a0\u00a0\n\t\t\t\t   Al vicepremier, in Emilia-Romagna per una serie di comizi,\nche definisce la pronuncia \"vergognosa\" e scandisce che \"se\nqualche giudice vuole fare politica e cambiare le leggi per\naiutare gli immigrati, lasci il Tribunale e si candidi con la\nsinistra\", replica il primo cittadino bolognese secondo cui \"la\nnorma sull'iscrizione anagrafica dei richiedenti asilo \u00e8\nillegittima e la magistratura \u00e8 indipendente. Un ministro - dice\nMerola - fa ricorso ma non minaccia i giudici di essere di\nparte\". Ricorso verso la sentenza, garantisce Salvini, che\n\"ovviamente faremo. Intanto invito tutti i sindaci a rispettare\n(come ovvio) la Legge\".", "tags": ["processo", "demografia", "enti locali", "magistratura", "archiviato", "virginio merola", "matteo salvini", "person"]}