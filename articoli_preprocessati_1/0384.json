{"categoria": "Tecnologia", "sottotitolo": "Robot ancora non abbastanza evoluti da sostituire uomo", "titolo_articolo": "Amazon, 10 anni per automatizzare i magazzini", "testo": "Passeranno almeno dieci anni prima che Amazon abbia il suo primo magazzino completamente automatizzato. La previsione \u00e8 di Scott Anderson, che dirige il settore Robotica del colosso delle vendite, secondo cui con la tecnologia attuale c'\u00e8 ancora bisogno dell'apporto umano.\n\"C'\u00e8 una percezione sbagliata che Amazon avr\u00e0 dei magazzini completamente automatizzati molto presto\", ha affermato Anderson durante una visita del magazzino di Baltimora riservata ai giornalisti, riporta il sito Gizmodo. \"Stiamo esplorando - ha aggiunto - una variet\u00e0 di tecnologie per automatizzare i vari step per portare un pacco agli utenti, ma allo stato attuale la tecnologia \u00e8 molto limitata. \u00c8 molto lontana dalla postazione di lavoro automatizzata di cui avremmo bisogno\".\nAl momento, ha spiegato il dirigente di Amazon, i robot sono capaci di eseguire lavori ripetitivi, ma anche solo insegnare loro a distinguere un oggetto che non hanno mai visto prima richiede una programmazione complessa e costosa. Alle macchine manca inoltre la destrezza per maneggiare oggetti piccoli e fragili.", "tags": ["tecnologia (generico)", "archiviato", "scott anderson", "person", "robotica", "amazon", "organization"]}