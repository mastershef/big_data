{"categoria": "Cultura & Spettacoli", "sottotitolo": "Amicizia e desiderio di un figlio, l'esordio di Francesca Pieri", "titolo_articolo": "'Bianca', la maternit\u00e0 nell'imprevisto", "testo": "(ANSA) - ROMA, 29 MAR - FRANCESCA PIERI, BIANCA (DEA PLANETA, PP 222, EURO 16,00). La maternit\u00e0 desiderata, negata, vissuta nell'imprevisto. Francesca Pieri la racconta attraversando sentimenti ed emozioni potenti, confrontandosi con la rabbia, la solitudine, la paura nel suo romanzo d'esordio 'Bianca', pubblicato da DeAPlaneta. Ma la vera forza di questo libro senza sbavature, dove ogni parola \u00e8 al posto giusto, si trova nella complicit\u00e0 tra due amiche, Costanza e Silvia, che si conosco da poco tempo ma \u00e8 come se si conoscessero da sempre. Vicine e distanti si incontrano nelle pause dal lavoro, si confidano speranze e desideri, primo fra tutti quello di avere un figlio, e percorrono insieme una strada che le unisce e le separa nella maternit\u00e0. Un aprirsi senza riserve, naturale. \"Tiravo fuori le cose cos\u00ec, come scavavo la sabbia da bambina. Metti la mano e non sai cosa afferri finch\u00e9 non apri il pugno, sassi o telline?\" dice l'autrice.\u00a0\u00a0\u00a0 Costanza ha 35 anni e un matrimonio solido. Silvia \u00e8 un po' pi\u00f9 grande di lei ed \u00e8 separata. Restano incinta a pochi mesi di distanza una dall'altra e vivono insieme questa gioia, ma il destino non sar\u00e0 cos\u00ec roseo come immaginavano. L'amica pi\u00f9 piccola dovr\u00e0 fare i conti con una patologia rara del feto, difficile da identificare, tanto che il medico considera una fortuna averla individuata, e la vita in divenire si trasformer\u00e0 per lei nella vita che viene interrotta. Per Silvia, futura madre single, invece tutto sembra procedere bene, ma le sorprese arriveranno dopo la nascita di Anita.\u00a0\u00a0\u00a0 La Pieri, madre di due figli, che lavora da molti anni in ambito editoriale e delle pubbliche relazioni, \u00e8 ufficio stampa di Donzelli editore e vive a mezz'ora di treno da Roma, nel paese dove \u00e8 nata, riesce in questo libro, che non ha importanza se sia pi\u00f9 o meno autobiografico, a far sentire la voce pi\u00f9 vera delle donne e a raccontare l'aborto come una scelta a volte inevitabile e comunque, in ogni caso, sempre straziante e dolorosa. \"Ci si libera presto di tutto. Questo lo credete voi.\u00a0\u00a0\u00a0 Tempo il giorno dopo e si torna a casa. Anche se io avrei voluto restare in questa stanza di ospedale per sempre\" scrive la Pieri che riesce a dare all'amicizia il suo immenso valore anche quando tutto si complica, sembra rompersi e non potersi pi\u00f9 aggiustare. \"Sul silenzio ho lasciato posare ogni frase, ogni parola per raffreddarla, per farla essiccare all'aria\" dice Costanza nel libro.\u00a0\u00a0\u00a0 'Bianca' \u00e8 un'esplorazione dentro se stesse, nella profondit\u00e0 delle nostre anime, che potrebbe in qualche modo spaventare ma che invece porta alla vita, all'esistenza che va sempre avanti e non ci trova mai pronti. E nel raccontare la pesantezza riesce anche e incredibilmente ad alleggerirla. Un romanzo dove c'\u00e8 il dolore ma anche la luce e dove non c'\u00e8 alcun astio verso gli uomini che, con il loro sguardo diverso, sono vicini e sensibili, come Marco, il marito di Costanza che fa in modo di riempire i suoi silenzi e la sua sofferenza.", "tags": ["editoria", "salute", "archiviato", "bianca", "silvia", "francesca pieri", "mauretta capuano", "costanza", "marco", "anita", "person", "donzelli", "drug enforcement agency", "partito pololare", "organization"]}