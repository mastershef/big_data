{"categoria": "Tecnologia", "sottotitolo": "Impegno Microsoft, Samsung e A2A per Agenda digitale", "titolo_articolo": "Intelligenza artificiale per promuovere inclusione disabili", "testo": "Secondo l'Organizzazione mondiale della sanit\u00e0 (Oms) le persone con disabilit\u00e0 sono circa il 15% della popolazione mondiale. Riuscire quindi a sfruttare al meglio il potenziale delle tecnologie, in primis l'intelligenza artificiale, costituisce un presupposto ineludibile per promuovere l'inclusione. In questo scenario si inserisce l'impegno di Microsoft, insieme a Samsung e A2A, nel voler realizzare una vera e propria Agenda Digitale sull'accessibilit\u00e0, presentata oggi a Roma.\nIl documento, di cui si \u00e8 parlato al convegno \"Un'Agenda Digitale sull'accessibilit\u00e0: strategie del Paese per accelerare l'inclusione delle persone con disabilit\u00e0 attraverso l'intelligenza artificiale\" contiene una serie di indicazioni indirizzate alle Istituzioni che prendono in considerazione diversi ambiti, dalla PA, alla scuola e al mondo del lavoro, fino alle smart cities, con l'obiettivo di riuscire ad accelerare l'inclusione sociale delle persone con disabilit\u00e0 attraverso la tecnologia. \"Microsoft \u00e8 da sempre molto attenta al tema dell'accessibilit\u00e0 - ha commentato l'Amministratore Delegato di Microsoft Italia, Silvia Candiani - per questo motivo siamo estremamente orgogliosi di aver realizzato, per la prima volta in Europa e anche grazie al supporto delle Istituzioni, un'agenda digitale totalmente dedicata all'accessibilit\u00e0\".\nTra i promotori anche Samsung. \"Abbiamo aderito con molto piacere - ha spiegato Mario Levratto, Head of Marketing and External Relations - perch\u00e9 la missione della nostra azienda \u00e8 quella di migliorare la vita delle persone\".\nL'inclusione passa anche da citt\u00e0 sempre pi\u00f9 a misura anche di persone con disabilit\u00e0, ha sottolineato Marco Moretti, Chief Information Officer A2A. \"La tecnologia \u00e8 un mezzo che favorisce l'inclusione e lo sviluppo: la tecnologia e le infrastrutture pubbliche di A2A Smart City sono a disposizione per abilitare e ampliare servizi e strumenti a favore dei cittadini\".", "tags": []}