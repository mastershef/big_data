{"categoria": "Cinema e Film", "sottotitolo": "Saranno 5800, per loro happening musicale il 18 luglio", "titolo_articolo": "Giffoni: numeri record per le giurie del festival", "testo": "E' record di numeri per le giurie della 49/a edizione del Giffoni Film Festival, in programma a Giffoni Valle Piana (Salerno) dal 19 al 27 luglio, con 200 posti in pi\u00f9 rispetto allo scorso anno. In totale 5800 giurati: 3200 Elements, 420 Masterclass, 400 Parental Experience e 1780 Generator. Gi\u00e0 il 18 luglio i giurati potranno vivere - in attesa dell'inizio della manifestazione - un happening musicale, maratone cinematografiche e una grande festa durante la quale incontreranno per la prima volta i loro coetanei e compagni di giuria. Sono migliaia le richieste giunte da ogni angolo del mondo, e in pochissime settimane, all'Ufficio Giurie, per le sezioni Elements, Generator, Masterclass e Parental Experience, e da tutta Italia per il nuovo progetto Ambassador. Le giurie del Festival rappresentano il cuore di Giffoni Experience. Per le sezioni Elements +3, +6 e +10 i giurati saranno 3200, numero a cui si aggiungono 420 Masterclass, 400 Parental Experience e 1780 Generator. Tra questi ultimi ci sono ragazzi da 52 nazioni, giurati Senior, Ambassador, provenienti da organizzazioni culturali e sociali di diverso genere. Un risultato unico, basti pensare al passato: nel 2014 i giurati erano 3340, nel 2015 erano 4200 mentre la scorsa edizione 5600, fino ad arrivare ad oggi, con 5800 giurati. La domanda da parte dei Generator, nello specifico, \u00e8 stata incredibile e per permettere al maggior numero di giffoners di far parte - almeno per un'edizione - del Giffoni Film Festival, sabato 23 marzo alle ore 15:00 si terranno in diretta online i sorteggi per i posti restanti delle sezioni Generator +13, +16 e +18. Parteciperanno all'estrazione solo coloro che hanno gi\u00e0 effettuato la procedura di iscrizione nei tempi e modi indicati dai regolamenti ufficiali pubblicati sul sito www.giffonifilmfestival.it. I candidati di Generator +13, +16 e +18 che hanno dato la disponibilit\u00e0 ad ospitare non saranno soggetti a sorteggio.In collaborazione con:\r\n\t\t\t\t\tGiffoni", "tags": []}