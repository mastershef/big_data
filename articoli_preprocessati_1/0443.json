{"categoria": "Cinema e Film", "sottotitolo": "Docu Quello che i social non dicono, in sala dal 14 al 17 aprile", "titolo_articolo": "The cleaners, gli spazzini segreti della rete", "testo": "Sono in genere molto giovani, spesso religiosi e idealisti (il nucleo principale \u00e8 alle Filippine) e passano ogni giorno ore e ore, da impiegati in societ\u00e0 che non divulgano la loro attivit\u00e0, a individuare e eliminare dal web e dai social video e altri materiali violenti. Dalle immagini delle decapitazioni dell'Isis a quelle degli abusi sui bambini, dal porno al bullismo. Parliamo dei 'content moderators', o meglio, gli spazzini (segreti) della rete, per colossi come Google e Facebook. Figure misteriose che si raccontano per la prima volta in Quello che i social non dicono - The Cleaners, il documentario inchiesta di Hans Block e Moritz Riesewieck, passato al Sundance, al Festival di Rotterdam e al Biografilm Festival, in sala come evento dal 14 al 17 aprile distribuito da I Wonder Pictures.\u00a0\u00a0\u00a0 \"L'idea per il film - spiega all'ANSA Hans Block - ci \u00e8 venuta qualche anno fa, quando fu diffuso sui social, causando uno shock globale, il video di una bambina di cinque o sei anni, violentata da un adulto. Nonostante sia stato rimosso velocemente, nell'arco di tempo online \u00e8 stato condiviso 60 mila volte. Ci siamo chiesti allora a chi fosse dato il compito materialmente di non far arrivare sulla rete quegli orrori e ci siamo messi a indagare\". Il film non fiction mescola le interviste con alcuni dei cleaners attivi a Manila, che i due registi hanno convinto a parlare per la prima volta davanti a una cinepresa, alle grandi dichiarazioni d'intenti dei signori del web, sul valore di parole come libert\u00e0, democrazia e rispetto della persona, da Mark Zuckerberg alle audizioni davanti al Parlamento americano dei responsabili della sicurezza online di Google e facebook. Un quadro denso di contraddizioni, nel quale l'esigenza di 'proteggere' il pubblico si trasforma anche in censure ingiustificate, come quelle su immagini che testimoniano la distruzione della guerra o sulla satira politica: \"I cleaners spesso non capiscono il contesto e nel dubbio preferiscono eliminare (tra le 'vittime', anche un quadro satirico di Trump nudo, che era stato condiviso in rete 50 milioni di volte, ndr).\u00a0\u00a0\u00a0 E' chiaro - sottolinea il regista - che cos\u00ec entrano in gioco concetti fondamentali come democrazia e libert\u00e0 di parola\". D'altronde quello dei cleaners \u00e8 un compito difficilissimo, visto che ogni minuto di ogni giorno 500 ore di filmati sono caricati su YouTube, 450 mila tweet compaiono su Twitter e 2,5 milioni di post vengono pubblicati su Facebook. Colpisce la quantit\u00e0 di immagini cruente (decine di migliaia) ai quali i cleaners si espongono ogni giorno: uno stress che ha fatto salire fra di loro il tasso di suicidi. \"Molti prendono il loro lavoro come una missione cristiana, pensano di contribuire a ripulire il mondo dei peccati - spiega Block -. Si crea cos\u00ec un pericoloso mix di capitalismo e religione\". D'altronde il loro lavoro non pu\u00f2 essere svolto da un algoritmo: \"Gli esperti ci dicono che un computer pu\u00f2 riconoscere i soggetti, ma non distinguere chiaramente la pericolosit\u00e0 delle azioni. Serve un essere umano. Bisogna allora garantire a queste persone preparazione adeguata, strumenti pi\u00f9 efficaci e tutelarle anche a livello psicologico\". C'\u00e8 comunque, fra i cleaners, anche chi sdrammatizza: una delle ragazze intervistate, molto religiosa, spiega di aver visto tante scene di rapporti sessuali \"da aver iniziato a sognare peni... era diventata una mia piccola forma di trasgressione\". (ANSA).", "tags": ["festival cinema", "internet", "televisione", "archiviato", "mark zuckerberg", "moritz riesewieck", "hans block", "francesca pierleoni", "isis", "person", "ansa", "organization"]}