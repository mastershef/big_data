{"categoria": "Cultura & Spettacoli", "sottotitolo": "Riscrive fiaba musicale e interpreta balletto 'Pulcinella'", "titolo_articolo": "'Pierino e il lupo', prima per Celestini", "testo": "(ANSA) - FORLI', 30 APR - Ascanio Celestini presenta in\nprima assoluta a Forl\u00ec un nuovo spettacolo dove riscrive la\nfiaba musicale di 'Pierino e il lupo' di Sergej Prokof'ev e\ninterpreta il balletto neoclassico 'Pulcinella' di Stravinskij.\u00a0\u00a0\u00a0\n\t\t\t\tL'evento, prodotto da Forl\u00ecMusica in collaborazione con\nAccademia Perduta da un'idea di Danilo Rosi, prima viola del\nTeatro la Scala e direttore artistico della stagione classica\nforlivese, chiude il cartellone musicale sabato 4 maggio al\nTeatro Diego Fabbri.\u00a0\u00a0\u00a0\n\t\t\t\t   L'attore, autore e voce recitante, \u00e8 accompagnato\ndall'Orchestra Maderna di Forl\u00ec, che eseguir\u00e0 la partitura\noriginale di Prokof'ev e la suite da concerto di Pulcinella,\nsotto la guida del maestro concertatore Paolo Chiavacci. La\nriscrittura di Celestini pone l'accento sul gioco, quello di un\nragazzino e dei suoi animali, sulla paura, l'inquietudine\nancestrale, sull'immagine della natura e sulla sfida che mescola\ni ruoli. Fiati e archi, percussioni e timpani, insieme al\nviolino di Chiavacci, rappresentano i personaggi della storia.\u00a0\u00a0\u00a0\n\t\t\t\t(ANSA).", "tags": ["classica", "musica", "archiviato", "paolo chiavacci", "danilo rosi", "ascanio celestini", "person", "orchestra maderna", "perduta", "organization"]}