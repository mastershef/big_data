{"categoria": "Tecnologia", "sottotitolo": "Da dieta a quanto esercizio fare, le previsioni di una futurologa", "titolo_articolo": "Case pi\u00f9 smart, ma tra 10 anni la tecnologia decider\u00e0 per noi", "testo": "Tra dieci anni le case potrebbero essere cos\u00ec connesse da automatizzare le nostre vite e decidere per noi cosa farci mangiare o se \u00e8 il momento di fare pi\u00f9 esercizio fisico o avviare una lavatrice. La previsione estrema e distopica \u00e8 di Amy Webb, docente della New York University Stern School of Business e fondatrice del Future Today Institute.\n\"La tua casa intelligente \u00e8 una prigione intelligente e non c'\u00e8 via di scampo\", ha raccontato Amy Webb al festival South by Southwest che si \u00e8 tenuto ad Austin, in Texas. \"Puoi scollegare il tuo forno a microonde, ma non puoi scollegare l'intera famiglia dal sistema\", ha aggiunto, facendo intendere che la nostra futura vita tecnologica sar\u00e0 sempre pi\u00f9 dipendente da una grande azienda tech al punto che non saremo pi\u00f9 in grado di sfuggire \"al sistema operativo in cui viviamo\".\nSono tre, secondo Amy Webb, i fattori che favoriscono questo scenario. Il primo \u00e8 la proliferazione dei dispositivi intelligenti. A questo si unisce la diffusione degli smart speaker, gli altoparlanti dotati di assistenti virtuali oramai sempre pi\u00f9 diffusi nelle nostre case. Il terzo fattore, infine, sostiene l'esperta, \u00e8 l'impegno di tutti i big della tecnologia nel settore della salute - spesso con partnership con ospedali e assicurazioni - che registrano sempre di pi\u00f9 le nostre abitudini.\nSecondo gli analisti Idc, la crescita del mercato della smart home \u00e8 costante: tra il 2019 e il 2023 i dispositivi saranno nel mondo 1,6 miliardi. In Italia, secondo l'Osservatorio Internet of Things del Politecnico di Milano, il mercato ha raggiunto il valore di 5 miliardi di euro, con un aumento del 35%.", "tags": ["universit\u00e0", "tecnologia (generico)", "archiviato", "amy webb", "person", "future today institute", "organization"]}