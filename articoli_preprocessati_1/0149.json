{"categoria": "Mondo", "sottotitolo": "'Elettori devono scegliere in base a fatti, non falsit\u00e0'", "titolo_articolo": "Onu, stampa libera fondamento democrazia", "testo": "(ANSA) - NEW YORK, 3 MAG - In un momento in cui la\ndisinformazione e la sfiducia nei mezzi di informazione sta\ncrescendo, una stampa libera e' \"essenziale per pace, giustizia,\nsviluppo sostenibile e diritti umani\". Lo ha detto il segretario\ngenerale dell'Onu, Antonio Guterres, nel suo messaggio in\noccasione della Giornata mondiale della liberta' di stampa. \n   Il segretario generale ha sottolineato che \"nessuna\ndemocrazia \u00e8 completa senza accesso a informazioni trasparenti e\naffidabili\", e ha descritto il giornalismo libero come \"la\npietra miliare per costruire istituzioni giuste e imparziali,\nrendendo i leader responsabili\". \n   \"I fatti, non le falsit\u00e0, dovrebbero guidare le persone\nquando scelgono i loro rappresentanti\", ha affermato ancora\nGuterres, sottolineando che \"mentre la tecnologia ha trasformato\nil modo in cui riceviamo e condividiamo le informazioni, a volte\n\u00e8 usata per ingannare l'opinione pubblica o alimentare violenza\ne odio\".", "tags": ["politica", "quotidiani e periodici", "mass media", "archiviato", "antonio guterres", "person", "onu", "organization"]}