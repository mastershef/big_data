{"categoria": "NULL", "sottotitolo": "Tredicesima in arrivo per 34 milioni di italiani, tra operai, impiegati e pensionati, per un valore complessivo di ... ", "titolo_articolo": "Tredicesime in arrivo: 4 su 10 per Imu e bollette ", "testo": "Tredicesima in arrivo per 34 milioni di italiani, tra operai, impiegati e pensionati, per un valore complessivo di circa 44,3 miliardi, l'1,2% in pi\u00f9 rispetto allo scorso anno. Ma a crescere sar\u00e0 anche la quota del totale delle tredicesime che verr\u00e0 destinata al risparmio o alla coperture delle spese familiari, come Imu e bollette. Quattro italiani su dieci (il 40%) la destineranno infatti per il pagamento di tasse, mutui, rate e bollette. E ben il 19% di chi la ricever\u00e0 ha deciso di destinarla al risparmio di fronte alle incertezze sul futuro. E' quanto emerge da una indagine Coldiretti/Ix\u00e8 sul comportamento di spesa in prossimit\u00e0 della scadenza della seconda rata di Imu/Tasi il prossimo 17 dicembre e della Tari.\n\nL'importo complessivo delle tredicesime degli italiani rappresenta una importante iniezione di liquidit\u00e0 per le famiglie in prossimit\u00e0 delle feste. Circa uno su tre (il 35%) infatti utilizzer\u00e0 la mensilit\u00e0 aggiuntiva per gli acquisti di Natale. Quest'anno, precisa la Coldiretti, la spesa delle famiglie italiane per le festivit\u00e0 di Natale sar\u00e0 in media di 541 euro destinata, nell'ordine, per il 40% ai regali, per il 26% al cibo, per il 22% ai viaggi e per il 12% ai divertimenti. A conferma dell'importanza dell'appuntamento per il paese, l'Italia si classifica al quarto posto tra i paesi europei dove si spende di pi\u00f9 per il Natale, preceduta solo da Gran Bretagna con 646 euro, Spagna con 600 e Austria con 542 euro a famiglia.\n\nLA MAGGIORANZA DELLE TREDICESIME SARA' DESTINATA A:\nIl pagamento di Imu, Tasi, tasse, mutui, rate o bollette\t40%\nLe spese di Natale\t\t\t\t\t\t35%\nIl risparmio\t\t\t\t\t\t\t19%\nAltro\t\t\t\t\t\t\t\t6%", "tags": []}