{"categoria": "Cronaca", "sottotitolo": "A.d Jehl: \"E' la prova visibile che stiamo rispettando tutti gli impegni presi\"", "titolo_articolo": "Ex Ilva: ArcelorMittal completa copertura di met\u00e0 del parco minerale", "testo": "\"Sono stati ultimati, nel pieno rispetto dei tempi previsti dall\u2019addendum al contratto di affitto stipulato lo scorso settembre tra AM InvestCo Italy e l'Ilva in amministrazione straordinaria, che fissava il termine al 30 aprile 2019, i lavori di completamento del 50% della parte superiore della struttura che consentir\u00e0 la copertura del materiale presente nel parco minerale e necessario ai fini del livello di produzione autorizzato\". ArcelorMittal, con una nota, spiega anche che \"L\u2019attuale struttura, composta da tre moduli coperti, dopo essere stata montata \u00e8 stata anche interamente spostata di 230 metri, in modo da collocarla, in maniera permanente, nella cosiddetta 'posizione finale' accanto alla quale, nei prossimi mesi saranno agganciati i restanti tre moduli. Ad oggi, inoltre, \u00e8 in fase di ultimazione anche il quarto modulo che sar\u00e0 coperto, sollevato e collegato tra alcuni giorni\"\n\u00a0 \u00a0\u201cLa realizzazione della copertura dei Parchi Primari, ossia il Parco Minerali e il Parco Fossili \u2013 spiega l\u2019Ad di ArcelorMittal Italia, Matthieu Jehl \u2013 \u00e8 uno degli interventi pi\u00f9 importanti richiesti dall'Autorizzazione Integrata Ambientale. Il risultato di oggi \u00e8 la prova visibile che facciamo sul serio e stiamo rispettando tutti gli impegni presi\u201d.\nI lavori di copertura dei Parchi Minerali, affidati per progettazione, fabbricazione e montaggio alla ditta italiana Cimolai, - spiega ancora la societ\u00e0 - sono iniziati, con la posa della prima pietra, il primo febbraio 2018 e termineranno entro l\u2019ultimo trimestre del 2019. \"La copertura dei Parchi Primari, una volta completamente realizzata, sar\u00e0 uno dei progetti ingegneristici ambientali pi\u00f9 ambiziosi al mondo e creer\u00e0 una barriera fisica che eviter\u00e0 la dispersione delle polveri provenienti dai cumuli dei parchi sulla citt\u00e0, in particolare, sul quartiere Tamburi, soprattutto in occasione dei cosiddetti wind days. La parte di copertura che si sta realizzando pi\u00f9 rapidamente \u00e8, infatti, quella che si trova maggiormente vicina allo stesso quartiere\".", "tags": []}