{"categoria": "Politica", "sottotitolo": "Giornalista racconta metodi repressivi presidente Duterte", "titolo_articolo": "Festival del giornalismo, Maria Ressa: 'Lotto per libert\u00e0'", "testo": "\"Penso che sia un momento molto pericoloso per i giornalisti in molte parti del mondo e dobbiamo lottare con le unghie e con i denti per difendere la libert\u00e0 di informazione\". Maria Ressa, la giornalista filippina tra gli ospiti pi\u00f9 attesi al Festival di giornalismo, \u00e8 accolta con un'ovazione al suo arrivo nella sala dei Notari a Perugia: con le sue inchieste ha svelato il sistema di corruzione che coinvolge il governo autoritario di Rodrigo Duterte nelle Filippine. Arrestata pi\u00f9 volte (l'ultima la scorsa settimana), \u00e8 quotidianamente minacciata di morte. \"Sono rientrata nelle Filippine la scorsa settimana e ad aspettarmi in aeroporto c'erano sette poliziotti che mi hanno caricata su un furgone - racconta -. Le persone che mi vogliono bene mi dicono di non tornare nel mio paese, ma devo farlo. Ho una squadra fantastica che sta facendo un ottimo giornalismo, e penso che sia mio dover fare la cronaca del presente, perch\u00e9 quando guarderemo indietro nel tempo speriamo ci saranno persone che saranno ritenute responsabili di quello che \u00e8 successo\".\n\nFestival Giornalismo, Maria Ressa: cosi' il mio ultimo arresto\n\n\n// <![CDATA[\nvar w = $('.resp-iframe').width();var h = parseInt(((w / 16) * 9));$('.resp-iframe').height(h);\n// ]]>\n\u00a0\nNominata Persona dell'Anno da Time Magazine nel 2018, Ressa \u00e8 uscita dietro pagamento di una cauzione, ma \u00e8 continuamente a rischio per il clima di odio del quale \u00e8 vittima nel suo paese. Attraverso grafici e immagini, spiega come il governo filippino utilizzi gruppi Facebook per screditare il mondo dell'informazione in generale e la sua credibilit\u00e0 in particolare. \"Ripetono la parola criminale un milione di volte e la gente finisce con il credere veramente che io sia una criminale - sottolinea -. Mi accusano di ogni misfatto con una propaganda che ha portato la popolazione a non avere pi\u00f9 nessuna fiducia nei media\". I social media, Facebook in particolare, sono le nuove armi del potere. \"Liberarsi delle bugie che diffondono \u00e8 di fondamentale importanza - avverte -. Per questo le persone che le diffondono devono essere ritenute responsabili\". E' un sistema - precisa - che riguarda diversi paesi nel mondo e \"che abbiamo visto emergere in primo luogo nella Russia di Putin. E' come un virus: manipolano le coscienze, distruggono la reputazione delle persone e i business aziendali, minando le loro fonti di guadagno\". C'\u00e8 anche un problema di genere.\n\"Le donne nelle Filippine sono prese di mira 10 volte di pi\u00f9 degli uomini - rileva la giornalista -. Alimentano la misoginia, degradano le donne come oggetti sessuali. Nel momento in cui questo succede, non hai la credibilit\u00e0 necessaria ed \u00e8 difficile combattere. Io sono stata definita come qualsiasi animale a cui si possa pensare\". Ressa \u00e8 attaccata soprattutto per aver fondato Rappler, social news network creato nel 2012 che combina giornalismo professionale con modelli partecipativi.\n\"Vogliamo dare informazione, ma anche ascoltare quello che dice la gente - spiega -. Nell'ultimo trimestre abbiamo avuto una crescita del 200% rispetto all'anno passato. Questo dimostra che la domanda di informazione attendibile resiste. Noi giornalisti dobbiamo per\u00f2 unirci in tutto il mondo e studiare strategie per contrastare i nuovi sistemi di attacco messi in campo dal potere\".", "tags": []}