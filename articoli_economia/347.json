{"categoria": "Economia", "sottotitolo": " Dipendenti trovano negozi chiusi.'L'abbiamo saputo via Facebook'", "testo": "Shernon Holding, la societ\u00e0 che gestiva punti vendita di Mercatone Uno, \u00e8 stata dichiarata fallita. Lo rende noto la Filcams-Cgil di Reggio Emilia con una nota. Davanti a numerosi negozi chiusi sono in corso presidi e sit-in dei lavoratori.\nI lavoratori di Mercatone Uno, storico marchio imolese dell'arredamento che accompagn\u00f2 i trionfi ciclistici di Marco Pantani, sono venuti a conoscenza del fallimento via Facebook nella notte: \"Non c'\u00e8 stata nessuna comunicazione ufficiale da parte dell'azienda\", ha spiegato Luca Chierici, segretario della Filcams di Reggio Emilia.\nShernon Holding aveva acquisito i 55 punti vendita meno di un anno fa e circa un mese fa aveva presentato domanda di ammissione al concordato preventivo. Sono oltre 1.800 i dipendenti in tutta Italia. Per il 30 maggio su Shernon-Mercatone Uno era stato convocato al ministero dello Sviluppo economico un tavolo di crisi.\n\"Da ministro del Lavoro non posso che essere preoccupato per la notizia della chiusura dei punti vendita Mercatone Uno in tutta Italia a causa del fallimento della Shernon Holding Srl\". Cos\u00ec su Facebook il vicepremier e ministro del Lavoro, Luigi Di Maio, che annuncia di aver anticipato a luned\u00ec 27 il tavolo sulla vertenza al ministero. Tavolo, si legge \"che servir\u00e0 prima di tutto a salvaguardare i posti di lavoro dei dipendenti di Mercatone Uno, ma anche a fare chiarezza sulla responsabilit\u00e0 della propriet\u00e0 nella loro gestione\".", "titolo_articolo": "Mercatone Uno, dichiarato il fallimento", "tags": ["fusioni; acquisizioni; cambi gestione", "fallimenti", "archiviato", "luca chierici", "marco pantani", "person", "mercatone uno", "shernon holding", "cgil", "organization"]}