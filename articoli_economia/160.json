{"categoria": "Economia", "sottotitolo": "Da Bric's a Felicetti, l'eccellenza italiana nelle onorificenze per il 2 Giugno", "testo": "E' un quadro dell'eccellenza dell'imprenditoria italiana, come ogni anno in occasione della Festa della Repubblica, il collage di storie, di esempi di vita, che emerge dal conferimento da parte del Presidente della Repubblica Sergio Mattarella\u00a0 delle onorificenze di Cavaliere del Lavoro. Dal 1901 sono stati 2.897 gli imprenditori insigniti del riconoscimento \"al merito del lavoro\": con le 25 nuove nomine i 'Cavalieri' sono attualmente 622, riuniti e rappresentati dal 1914 dalla Federazione dei Cavalieri del Lavoro, presieduta da Antonio D'Amato, che si impegna nel tradurne i valori in impegno concreto nella societ\u00e0 per crescita economica e per il sociale\n\nCon il cuore a Parma e 28 poli produttivi nel mondo, 8.420 dipendenti, non ha bisogno di presentazioni il gruppo di famiglia presieduto da Guido Maria Barilla. E' il primo in ordine alfabetico dei nuovi Cavalieri. Alessandro Bastagli \u00e8 invece 'simbolo' dei filati italiani di qualit\u00e0 come presidente e A.d. di Lineapi\u00f9 Italia (Firenze). E Valerio Battista\u00a0\u00e8 l'A.d. di Prysmian, (Milano) l'ex Cavi Pirelli, leader mondiale nella produzione di cavi per energia e tlc e di fibre ottiche.\nUn riconoscimento va anche al settore della produzione televisiva e cinematografica, con la presidente dell'azienda di famiglia Lux Vide (Roma) specializzata in fiction e film per la tv, Matilde Bernabei. Poi ancora una azienda di famiglia ed un marchio noto agli italiani, primo per numero di stazioni di servizio, con il presidente del gruppo Api (Roma) Ugo Maria Brachetti Peretti: prima di lui era stato nominato cavaliere il padre Aldo Maria. Roberto Briccola, Como, \u00e8 il presidente della Bric's, fondata dal padre, brand riconosciuto nell'industria delle borse e della pelletteria di alta gamma.\u00a0L'eccellenza italiana \u00e8 anche in nicchie come produrre oli essenziali dagli agrumi, come l'essenza di bergamotto che da cinque generazioni distingue la calabrese Capua 1880: l'onorificenza \u00e8 stata conferita al presidente Giovanni Francesco Capua.\nRosanna De Lucia \u00e8 invece l'A.d. di Sapa Group, beneventana, da realt\u00e0 artigianale fondata dal marito a gruppo leader della componentistica per l'automotive. E' Cavaliere del Lavoro anche Elisabetta Fabbri, presidente e A.d dell'azienda alberghiera di famiglia Starhotels, (Firenze). Ed un simbolo di alta qualit\u00e0 \u00e8 anche il marchio Felicetti, pastificio trentino con una capacit\u00e0 produttiva da 20mila tonnellate l'anno: Riccardo Felicetti \u00e8 l'A.d dal 1995. Carlo Giulietti \u00e8 il presidente di Scaffalature Arredamenti Isa, Perugia: 2 stabilimenti, esporta in 107 Paesi. E c'\u00e8 un italiano emigrato da Taranto in Svezia all'et\u00e0 di 7 anni, Salvatore Grimaldi, fondatore e A.d. del gruppo svedese Grimaldi Industri: produce 1,5 milioni di biciclette l'anno, 12 stabilimenti nel mondo, dopo aver rilanciato marchi italiani come la storica Bianchi di Treviglio (ingaggiando Marco Pantani).\n\nMaria Luigia Lacatena \u00e8 amministratore della barese Master Italy, fondata dal padre, leader nella componentistica per serramenti in alluminio. Giuseppe Lavazza \u00e8 vicepresidente della Luigi Lavazza spa: \u00e8 ancora un marchio che non ha bisogno di presentazioni, l'azienda di famiglia, piemontese, tra i principali torrefattori al mondo. Del settore delle banche c'\u00e8 Giampiero Maioli dal 2010 A.d. di Credit Agricole Italia (Parma). L'onorificenza va anche a Gianriccardo Roberto Marini, Milano, presidente di Rolex Italia: fondata dal padre, commercializza in Italia gli orologi della maison svizzera, che Marini ha guidato come A.d, primo italiano, dal 2011 al 2015. Michelangelo Morlicchio \u00e8 il presidente e fondatore della salernitana Tecnocap, \u00e8 la storia di una multinazionale cresciuta nella nicchia delle chiusure metalliche per contenitori.\nCostanza Musso \u00e8 invece l'A.d di M. A. Grendi, azienda genovese dal 1828 nel settore di trasporti e logistica. Nicola Piovan \u00e8 presidente della multinazionale veneta Piovan, settore della plastica, che ha debuttato a Piazza Affari a fine 2018. E diventa Cavaliere anche Francesco Pugliese, A.d di Conad (Bologna), primo gruppo nella grande distribuzione italiana. Luciano Rabboni \u00e8 presidente, A.d. e fondatore nel 1967 della PreGel, Reggio Emilia, da ditta artigianale a azienda leader nei prodotti per la gelateria. Poi Aurelio Regina, presidente di Sisal Group, vicepresidente di Manifatture Sigaro Toscano: \u00e8 stato vicepresidente di Confindustria e presidente di Unindustria, gli industriali laziali. E ancora: Luigi Riolo, orfano di guerra, \u00e8 presidente e fondatore dell'azienda di filtri industriali Filtrex, leader mondiale nel settore della 'fltrazione autopulente micronica', una tecnologia chiave per la salvaguardia dell'ambiente marino.", "titolo_articolo": "Barilla, Brachetti Peretti, Lavazza tra i 25 nuovi Cavalieri del Lavoro", "tags": []}