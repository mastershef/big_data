{"categoria": "Economia", "sottotitolo": "L'Assemblea annuale di Via Nazionale. Il governatore: 'L'Europa non ha colpe del nostro disagio'", "testo": "\"Saremmo stati pi\u00f9 poveri senza l'Europa, lo diventeremmo se dovessimo farne un avversario\". Lo afferma il Governatore Ignazio Visco a conclusione delle Considerazioni finali aggiungendo che \"addossare all'Europa le colpe del nostro disagio \u00e8 un errore; non porta alcun vantaggio e distrae dai problemi reali\". \"Quelli che sono talvolta percepiti come costi dell'appartenenza all'euro sono in realt\u00e0 - avverte Visco - il frutto del ritardo con cui il Paese ha reagito al cambiamento tecnologico e all'apertura dei mercati. Quasi tutti gli altri paesi hanno fatto meglio di noi\".\n\n\n\u00a0\n\u00a0Guarda le fotoBankitalia, le FOTO da palazzo Koch\n\n\u00a0\n\"Serve uno sforzo corale, la partecipazione di tutti, lungo una direzione di marcia che la politica deve indicare con chiarezza\": Cos\u00ec Visco parlando delle prospettive italiane e citando un bilancio pubblico pi\u00f9 orientato \"verso misure a sostegno del lavoro e dell'attivit\u00e0 produttiva\", una \"strategia rigorosa e credibile\" di riduzione del debito\" e \"riforme strutturali di ampio respiro\". Le imprese invece dovranno \"cogliere le occasioni che offrono il mercato e la tecnologia\".\n\"Aumenti della spesa pubblica o riduzioni di entrate - secondo il Governatore - vanno inseriti in un quadro che ne garantisca la sostenibilit\u00e0 finanziaria e ne precisi intenti, priorit\u00e0 e fonti di finanziamento\". E precisa: \"Affinch\u00e9 il bilancio pubblico possa contribuire a un aumento duraturo del tasso di crescita del prodotto servono interventi profondi sulla composizione della spesa e delle entrate\".\nSulle banche, il Governatore ha sottolineato il pericolo\u00a0 che siano\u00a0colpite \"dalla recessione e dal 'rischio paese'.\u00a0 E, malgrado gli sforzi importanti compiuti sui crediti deteriorati e la redditivit\u00e0, sono \"vulnerabili\" al ritorno \"di rischi macroeconomici\". Secondo Visco,\u00a0 \"sostenere la crescita e allentare le tensioni sui mercati \u00e8 cruciale\" per garantire la \"piena funzionalit\u00e0\" delle banche.\nVisco ha toccato anche il tema dell'immigrazione. Convinto che \"pu\u00f2 dare un contributo alla capacit\u00e0 produttiva del Paese, ma vanno affrontate le difficolt\u00e0 che incontriamo nell'attirare lavoratori a elevata qualificazione cos\u00ec come nell'integrazione e nella formazione di chi proviene da altri Paesi\". Il Governatore mette in evidenza \"la riduzione della capacit\u00e0 produttiva connessa con gli andamenti demografici\" e il peso sulla produttivit\u00e0 di giovani e laureati che ogni anno lasciano l'Italia.\u00a0\"Da qui al 2030 senza il contributo dell'immigrazione - ha detto ancora - la popolazione di et\u00e0 compresa tra i 20 e i 64 anni diminuirebbe di tre milioni e mezzo, calerebbe di ulteriori sette nei successivi 15 anni. Oggi per ogni 100 persone in questa classe et\u00e0 ce ne sono 38 con almeno 65 anni; tra 25 anni ce ne sarebbero 76\".\u00a0\nIl vicepremier, Matteo Salvini, esprime apprezzamento per le parole di Visco: \"Bene la relazione di Banca d'Italia, che conferma la necessit\u00e0 di uno choc fiscale per far ripartire l'economia italiana. La flat tax \u00e8 la prima riforma che governo e Parlamento dovranno discutere\". Posizione, questa sulla Flat Tax, accolta favorevolmente dai 5Stelle. \"La proposta della Lega di finanziare in deficit la flat tax - affermano autorevoli fonti parlamentari del Movimento - ci trova favorevoli. A maggior ragione se, come apprendiamo, Tria gi\u00e0 condivide questa idea: ben venga il regime fiscale al 15% per i redditi fino ai 65.000 euro\".", "titolo_articolo": "Bankitalia, Visco: 'Pi\u00f9 poveri se facessimo dell'Ue un avversario'", "tags": []}