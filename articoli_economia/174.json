{"categoria": "Economia", "sottotitolo": "Ceo di Nissan, dovr\u00f2 parlare direttamente con Elkann", "testo": "Il presidente e Ceo di Nissan, Hiroto Saikawa, \"risponder\u00e0 attentamente\" alla proposta di fusione tra Renault ed Fca, considerando \"i contratti\" con Renault \"e come gli asset comuni saranno interessati\". Lo afferma il numero uno di Nissan, intervistato dal Nikkei.\u00a0\u00a0\u00a0 \"Ci sono molte opportunit\u00e0 per Nissan\" in caso di coinvolgimento di Fca nell'Alleanza ma \"se Fca e Renault creano nuova societ\u00e0, la relazione di investimento con Nissan cambier\u00e0 e questo ovviamente ha un impatto. E' necessario esaminare attentamente tutte le informazioni\", ha detto Saikawa, le cui valutazioni, scrive il Nikkei, indicano che Nissan avr\u00e0 bisogno di tempo prima di esprimersi sulla fusione.\u00a0\u00a0\u00a0 \"Le attivit\u00e0 si stanno espandendo nel quadro dell'attuale alleanza tra Nissan, Renault e Mitsubishi e avranno bisogno di essere riviste\" ha detto Saikawa, secondo cui \"le attivit\u00e0 potrebbero diventare pi\u00f9 grandi e pi\u00f9 complesse\" con Fca.\u00a0\u00a0\u00a0 Il ceo di Nissan ha quindi detto che dovr\u00e0 \"incontrare e parlare direttamente\" con Elkann.", "titolo_articolo": "Saikawa, su Fca-Renault risposta attenta", "tags": ["automobili", "automobilistica", "archiviato", "hiroto saikawa", "person", "fca", "nissan", "renault", "mitsubishi", "organization"]}