{"categoria": "Economia", "sottotitolo": "Dopo la risposta dell'Italia ai rilievi sul debito. Salvini: non mi preoccupo", "testo": "La Commissione Ue ha ricevuto la lettera di risposta dell'Italia ai rilievi sul debito, e ne ha cominciato l'analisi. Lo fa sapere un portavoce della Commissione, specificando che le conclusioni sul contenuto \"finiranno nell'analisi complessiva\" del bilancio italiano, ovvero il rapporto sul debito, che sar\u00e0 pubblicato mercoled\u00ec prossimo assieme alla raccomandazioni economiche.\n\"Sono soddisfatto\" della lettera dell'Italia all'Ue \"perch\u00e9 ci sono segnali positivi per l'economia italiana e sono convinto che l'Europa rispetter\u00e0 la nostra volont\u00e0 di crescere e tagliare le tasse\", ha detto il vicepremier Matteo Salvini.\u00a0\"Non sono assolutamente preoccupato dalle reazioni di Bruxelles: anzi se riusciremo, come sono convinto, grazie al voto degli italiani, ad abbassare le tasse, torneremo a essere un Paese stabile e uno dei primi al mondo dove investire\", ha aggiunto il vicepremier.\n\"La settimana prossima - ha detto ancora Salvini - user\u00f2 il consenso che voi mi avete dato non per chiedere una poltrona in pi\u00f9 in Italia, chi se ne frega, ma per dire a Bruxelles: lasciateci lavorare come gli italiani ci chiedono, 'meno tasse e pi\u00f9 lavoro'. E se ci diranno 'no' vedremo chi avr\u00e0 la testa pi\u00f9 dura\". Sulla questione fiscale, il leader della Lega ha aggiunto che \"l'obiettivo del 15% di tasse \u00e8 possibile\".\n\"Oggi la giornata comincia bene - scrive sul blog il vicepremier M5s, Luigi Di Maio -. Nella lettera scritta dal Mef all'Ue \u00e8 stato cancellato il passaggio che prevedeva tagli alla spesa sociale. L'unica cosa da tagliare sono le tasse ai cittadini. Un altro governo Monti anche no, ne abbiamo avuto abbastanza! Ringrazio il ministro Tria per aver provveduto a correggere. Del resto non potevamo accettare altre sforbiciate lacrime e sangue. Resta da capire a chi sia venuta in mente questa bizzarra idea circolata nelle bozze e se quel passaggio sia stato concordato, politicamente, con qualcuno\".\u00a0\nEconomia stagnante, spread che vola fino a quota 293, con i titoli a breve termine che quasi fanno peggio della Grecia, borse in tensione soprattutto per l'annuncio di Donald Trump di una nuova 'guerra dei dazi', stavolta con il Messico. E' in questa cornice gi\u00e0 di per s\u00e9 preoccupante che in Italia si consuma un vero e proprio 'giallo' sulla risposta da dare ai rilievi di Bruxelles sul debito pubblico. Che si scioglie a fine serata, quando il ministero dell'economia diffonde il testo inviato dal ministro Giovanni Tria alla Commissione Europa, insieme ad un'analisi di 58 pagine sul debito pubblico. Nel testo finale salta il rifermento ai taglia al welfare che avevano fatto irritare i pentastellati. Alla fine il passaggio viene sfumato e si indica in modo pi\u00f9 generico che \"il governo sta elaborando un programma complessivo di revisione della spesa corrente comprimibile e delle entrate, anche tributarie\". Piccoli ritocchi anche alla parte sulla flat tax che sar\u00e0 attuata \"nel rispetto degli obiettivi di riduzione del disavanzo\".\n\u00a0\nMa nel pomeriggio il testo, diffuso per via parlamentare, era stato seccamente smentito dal ministero dell'Economia e aveva provocato l'intervento del presidente del Consiglio, pronto a ricorrere anche alla via giudiziaria contro la diffusione di testi 'fake'. Il primo testo, di fatto, viene confermato a parte le piccole modifiche introdotte alla fine, ma la fibrillazione della maggioranza aveva trovato anche un altro spunto, che aveva fatto crescere la tensione tra le due anime del governo: la flat tax sulla quale \u00e8 continuo il pressing del leader della Lega Matteo Salvini. L'economia e la politica si sono intrecciati per quella che appare una giornata di 'passione' per il governo: dalla flat tax al Pil, con lo spread che \u00e8 salito fino a 293 punti e poi ha chiuso a 287, con la borsa rimasta costantemente in negativo.", "titolo_articolo": "Portavoce Ue: analizziamo la lettera, conclusioni mercoled\u00ec", "tags": []}