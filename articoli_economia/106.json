{"categoria": "ABC Investimenti", "sottotitolo": "", "testo": "Gli investimenti a impatto sociale sono una delle strategie di finanza sostenibile e responsabile (SRI) cresciute pi\u00f9 rapidamente negli ultimi anni, a livello mondiale e anche in Italia. Si tratta di un mercato giovane, che ha iniziato a svilupparsi solo nella seconda met\u00e0 degli anni 2000 (si \u00e8 cominciato a chiamarli \"impact investing\" nel 2007), e in cui di conseguenza \u00e8 particolarmente sentita la necessit\u00e0 di fare chiarezza sui termini e i concetti che vengono utilizzati.\n\nIl perimetro degli investimenti a \"impatto\"\n\nLa definizione pi\u00f9 accreditata di investimenti a impatto sociale, o impact investment, \u00e8 quella elaborata dal\u00a0GIIN-Global Impact Investing Network: investimenti che vengono realizzati con l'intenzione di generare un ritorno sociale e ambientale positivo e misurabile, insieme a un ritorno finanziario. La caratteristica fondamentale dell\u2019impact investment \u00e8 che chi investe non lo fa solo per ottenere un rendimento finanziario, come qualsiasi altro investitore, ma anche per conseguire un impatto sociale e ambientale positivo sulla collettivit\u00e0, che viene definito ex-ante e misurato ex-post in modo oggettivo e verificabile.\u00a0Solitamente si tratta di investimenti rivolti verso settori e attivit\u00e0 che contribuiscono ad affrontare alcuni dei pi\u00f9 gravi problemi che affliggono le popolazioni dei Paesi in via di sviluppo: sanit\u00e0, educazione, alimentazione, infrastrutture, housing sociale, accesso a servizi finanziari di base, accesso all'energia.\n\nA integrazione della suddetta definizione, il GIIN ha anche indicato quali sono gli\u00a0elementi fondamentaliche un investimento a impatto deve possedere: 1) intenzionalit\u00e0, in riferimento al conseguimento di un impatto sociale e ambientale positivo (dato che ogni investimento in quanto tale implica ricadute sociali e ambientali, positive o negative); 2) utilizzo dei migliori dati e misurazioni possibili in fase di progettazione dell'investimento; 3) gestione delle performance sull'impatto nel corso dell'investimento, al fine di migliorarne la capacit\u00e0 di conseguire gli obiettivi prefissati; 4) contributo alla crescita del settore.\n\nA dimostrazione di come nel settore sia avvertita l'urgenza di utilizzare pratiche condivise, anche IFC-International Finance Corporation (gruppo Banca Mondiale) ha definito gli\u00a0Operating Principles for Impact Management.\n\n\nQuanto vale l'impact investing nel mondo\u00a0\n\nQuanto vale il mercato dell\u2019impact investment? La fotografia scattata dall'ultimo\u00a0rapporto del GIINdice che gli asset gestiti nel mondo con un approccio impact valgono 502 miliardi di dollari, con oltre 1.300 investitori a impatto attivi. Il panorama dei soggetti che operano sul mercato degli impact investments, per quasi l'80% basati in Nord America e in Europa, \u00e8 particolarmente eterogeneo: comprende ad esempio fondazioni, banche, fondi pensione, compagnie di assicurazione, istituzioni finanziarie per lo sviluppo, aziende, organizzazioni non governative. La categoria largamente pi\u00f9 rappresentata \u00e8 per\u00f2 quella delle societ\u00e0 di gestione del risparmio (64%). Per quanto riguarda la dimensione degli asset gestiti dai singoli investitori a impatto, il valore medio \u00e8 intorno ai 450 milioni di dollari ma circa la met\u00e0 degli operatori gestiscono meno di 29 milioni di dollari ciascuno.\n\nStime di IFCparlano di un \"appetito\" degli investitori per gli investimenti a impatto nell'ordine dei 26 trilioni di dollari. Fatte salve le differenze metodologiche con il rapporto del GIIN, in riferimento all'Europa secondo l'ultimo rapporto di Eurosif il mercato degli impact investment vale quasi 110 miliardi di euro (anno 2017). Si tratta inoltre di un mercato cresciuto prepotentemente in pochi anni, dato che solo nel 2013 la sua dimensione era di poco pi\u00f9 di 20 miliardi di euro, cio\u00e8 meno di un quinto di quella attuale.\n\nGli investimenti a impatto in Italia\u00a0\n\nIl mercato della finanza a impatto sta conoscendo un grande sviluppo anche in Italia. Secondo il gi\u00e0 citato rapporto di\u00a0Eurosif, l'Italia \u00e8 il Paese in Europa dove gli investimenti a impatto sono pi\u00f9 diffusi: nell'ultimo biennio (2015-2017) hanno registrato una crescita decisamente marcata, passando da 3 a 52 miliardi di euro di asset gestiti. Per quanto riguarda le opportunit\u00e0 di investire a impatto per il piccolo risparmiatore, una panoramica \u00e8 offerta dal sito Investi Responsabilmente, curato dal Forum per la Finanza Sostenibile.\n\nl\u00a0Social Impact Outlook 2018 di Tiresia, il centro di ricerca sull'economia a impatto sociale della School of Management del Politecnico di Milano, intervistando oltre una sessantina di soggetti finanziari attivi in Italia sul fronte della finanza a impatto, ha invece classificato gli asset destinabili a imprese a impatto sociale in tre categorie: \"almost impact\" (6,5 miliardi di euro), \"impact\" (1,5 miliardi di euro) e \"strictly impact\" (210,5 milioni di euro). Da rilevare anche il crescente interesse per il settore da parte del mondo cattolico, come prova il fatto che la Santa Sede negli ultimi anni ha organizzato tre conferenze internazionali sull'impact investing.\n\nL'articolo \u00e8 tratto dalla sezione\u00a0Tomorrow Augmented\u00a0di AXA IM Italia.", "titolo_articolo": "ESG: cos'\u00e8 e quanto vale l'impact investing", "tags": []}