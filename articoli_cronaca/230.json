{"categoria": "Cronaca", "sottotitolo": "Indagini dopo malore 24enne, tra i consumatori anche minorenni", "testo": "(ANSA) - COSENZA, 30 MAG - I carabinieri hanno arrestato 12\npersone - 4 ai domiciliari - in provincia di Cosenza e nei\ncomuni di Sassuolo, Frascati e Vibo Valentia, nell'ambito\ndell'operazione \"Crutch\" che ha smantellato rilevanti piazze di\nspaccio in provincia di Cosenza. Le indagini sono iniziate dopo\nil ricovero in ospedale di un 24enne colpito da malore per una\ndose di eroina tagliata male. Il giovane ha raccontato quanto\nsapeva ai militari della Compagnia di Rogliano. Tra i\nconsumatori vi erano anche alcuni minorenni. Uno di loro, in\ndifficolt\u00e0 economiche, \u00e8 anche stato preso di mira perch\u00e9 in\nritardo con i pagamenti. Dopo le minacce al ragazzo, gli\nspacciatori si sono rivolti al padre il quale, intimorito, ha\npoi pagato. In un altro caso, un 40enne \"reo\" di non aver\nsaldato il debito contratto dal figlio della compagna, \u00e8 stato\naggredito e costretto sotto la minaccia di un coltello a recarsi\na casa consegnando poi 1.250 euro in contanti, monili in oro,\ndue cellulari e persino l'auto. L'uomo ha poi denunciato il\nfatto.", "titolo_articolo": "Operazione antidroga Cc, 12 arresti", "tags": ["arresto", "droga", "archiviato", "carabinieri", "organization"]}