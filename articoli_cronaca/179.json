{"categoria": "Cronaca", "sottotitolo": "Per chi protestava, minaccia di divulgare le chat sui social", "testo": "(ANSA) - NAPOLI, 31 MAG - L'appuntamento preso on line su un\nsito di incontri, poi la richiesta di denaro da versare su una\ncarta prepagata prima di 'consumare'. Risultato: oltre 400\n'clienti' sono stati truffati perch\u00e9, dopo aver pagato,\nl'interlocutrice si dileguava. Ora i carabinieri hanno fermato\ndue persone: Giovanni Dell'Annunziata, 28 anni, di Melito di\nNapoli e Luana Spadaro, una 33enne di Taranto, entrambi gi\u00e0 noti\nalle forze dell'ordine, bloccati in un hotel sulla\nCircumvallazione esterna a Qualiano (Napoli).\u00a0\u00a0\u00a0\n\t\t\t\t   In poco pi\u00f9 di un anno la truffa aveva colpito oltre 400\nuomini. Chi protestava per il pagamento anticipato andato a\nvuoto veniva minacciato di pubblicazione della chat sui social\nse non avesse versato altri soldi. I carabinieri sono risaliti\nai due grazie alla ricostruzione dei versamenti effettuati su\nalcune prepagate. Nella camera d'albergo hanno anche sequestrato\nsei carte prepagate, 13 schede telefoniche di vari gestori, 700\neuro in denaro contante, 5 telefoni cellulari e un laptop.", "titolo_articolo": "Denaro estorto promettendo incontri hard", "tags": ["sequestri persona", "archiviato", "luana spadaro", "person", "giovanni dell'annunziata", "organization"]}