{"categoria": "Cronaca", "sottotitolo": "Dopo operazione antidroga Gdf, mezzo kg marijuana in frigo", "testo": "(ANSA) - MACERATA, 29 MAG - Oggi \u00e8 stata disposta nuovamente\nla chiusura di uno dei due negozi gi\u00e0 chiusi il 9 maggio scorso\nin forza di altrettanti provvedimenti emessi dal questore della\nProvincia di Macerata Antonio Pignataro. Il negozio \u00e8 stato\nnuovamente chiuso dalla Divisione di Polizia Amministrativa e\nSociale della Questura di Macerata, della Guardia di Finanza e\ndel Commissariato di Ps di Civitanova Marche e dovr\u00e0 rimanere\nchiuso per 30 giorni. La nuova chiusura \u00e8 stata disposta da\nPignataro anche alla luce delle risultanze di un'operazione\nantidroga della Gdf di alcune settimane fa, nel corso della\nquale il negozio era stato perquisito: era stato rinvenuto circa\nmezzo chilo di marijuana nascosta in un frigorifero, e hascisc\nin un'altra zona del locale. Procedendo per detenzione a fini di\nspaccio, il materiale \u00e8 stato sottoposto a consulenza tecnica\ntossicologica disposta dal sostituto procuratore Enrico\nRiccioni, da cui \u00e8 emerso che la percentuale di Thc contenuta\nrisultava in assoluto idonea a produrre effetto drogante.", "titolo_articolo": "Pignataro chiude cannabis shop 2/a volta", "tags": ["droga", "forze ordine", "archiviato", "enrico riccioni", "antonio pignataro", "person", "guardia di finanza", "organization"]}