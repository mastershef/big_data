{"categoria": "Cronaca", "sottotitolo": "Coppia di italiani a Torino. In aula hanno chiesto scusa", "testo": "(ANSA) - TORINO, 29 MAG - \"State zitti marocchini di m...\",\n\"puzzate\", \"veniamo su e vi facciamo un buco in fronte\". Erano\nanche di questo tenore le minacce e gli insulti che una coppia\ndi italiani aveva rivolto a una vicina di casa e al suo bimbo di\n6 anni. La storia \u00e8 arrivata al vaglio del tribunale di Torino,\ndove i coniugi (lui di 54 e lei di 59 anni) hanno patteggiato\nsei mesi di reclusione: entrambi dovevano rispondere di atti\npersecutori aggravati dall'odio razziale.\u00a0\u00a0\u00a0\n\t\t\t\t   Gli episodi contestati dal pm Elisa Paz\u00e8 si sono svolti\ndall'ottobre del 2017 al dicembre del 2018 in un condominio nel\nquartiere Mirafiori. La donna di origine marocchina, intimorita\ne preoccupata dall'atteggiamento sempre pi\u00f9 minaccioso dei\nvicini, si era rivolta alla polizia.\u00a0\u00a0\u00a0\n\t\t\t\t   I due italiani, in tribunale, si sono scusati per il loro\ncomportamento: \"Erano sorti degli screzi e abbiamo alzato i\ntoni, ma non siamo razzisti\". Entrambi verseranno alla parte\nlesa un indennizzo di 1.500 euro.", "titolo_articolo": "Minacce e insulti razzisti, patteggiano", "tags": ["giustizia", "criminalit\u00e0", "razzismo", "pena", "archiviato", "elisa paz\u00e8", "person", "polizia di stato", "organization"]}