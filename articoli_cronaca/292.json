{"categoria": "Cronaca", "sottotitolo": "Venerd\u00ec l'inaugurazione con lancio iniziativa 'Carrello sospeso'", "testo": "(ANSA) - MILANO, 29 MAG - A Milano apre un altro supermercato\nche aiuta le famiglie in difficolt\u00e0. Sar\u00e0 inaugurato venerd\u00ec\nprossimo, infatti, l'emporio della solidariet\u00e0 di Lambrate, che\narriva dopo quello aperto da Caritas nel quartiere periferico\ndella Barona. Una inaugurazione che sar\u00e0 anche l'occasione per\nlanciare la nuova iniziativa 'Carrello sospeso' sulla falsariga\ndella tradizione napoletana del caff\u00e8 sospeso che si pu\u00f2 lasciar\npagato al bar per chi non pu\u00f2 permetterselo.\u00a0\u00a0\u00a0\n\t\t\t\t   Il nuovo emporio di Caritas ambrosiana sar\u00e0 ospitato negli\nspazi della parrocchia del SS. Nome di Maria in via Pitteri 54.\u00a0\u00a0\u00a0\n\t\t\t\tNel minimarket si pagher\u00e0 la spesa non con denaro ma con una\ntessera a punti, rilasciata dagli operatori dei centri di\nascolto Caritas e caricata secondo le necessit\u00e0.\u00a0\u00a0\u00a0\n\t\t\t\t   All'inaugurazione saranno presenti anche l'arcivescovo Mario\nDelpini e il sindaco Giuseppe Sala.", "titolo_articolo": "A Milano apre emporio solidariet\u00e0", "tags": ["beneficenza", "cattolico romana", "archiviato", "giuseppe sala", "mario delpini", "maria", "person", "caritas", "organization"]}