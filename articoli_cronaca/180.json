{"categoria": "Cronaca", "sottotitolo": "Abusi nel retro di un ristorante durante una festa", "testo": "(ANSA) - LAMEZIA TERME (CATANZARO), 31 MAG - Un 40enne\nlametino \u00e8 stato arrestato e posto ai domiciliari, su richiesta\ndella Procura di Lamezia Terme, per atti sessuali con una\nminorenne. L'uomo, secondo quanto \u00e9 emerso dalle indagini\ncondotte dai carabinieri della Compagnia lametina, ha\napprofittato di essere amico della famiglia della ragazzina. Il\nfatto \u00e8 accaduto in un ristorante durante alcuni festeggiamenti.\u00a0\u00a0\u00a0\n\t\t\t\tL'uomo, approfittando di un momento in cui la piccola vittima si\ntrovava momentaneamente da sola, l'ha circuita e, con una scusa,\nl'ha portata in un luogo appartato nel retro del ristorante. A\nfermarlo \u00e8 stato l'arrivo accidentale di un'altra persona che si\n\u00e8 trovata davanti l'uomo immobile mentre la piccola \u00e8 scappata\nin lacrime. La ragazzina ha poi avuto il coraggio di raccontare\ntutto ai carabinieri.", "titolo_articolo": "Atti sessuali su minore,arrestato 40enne", "tags": ["criminalit\u00e0", "giustizia", "arresto", "archiviato"]}