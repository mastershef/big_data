{"categoria": "Cronaca", "sottotitolo": "Gip minorile Cagliari dispone comunit\u00e0 e vincoli di uscita", "testo": "(ANSA) - CAGLIARI, 30 MAG - Lo avevano pestato a sangue\nfilmando tutto con il telefonino, poi avevano diffuso il video\nsu whatsapp. Oggi per i responsabili della brutale aggressione\navvenuta 9 aprile scorso in piazza Matteotti a Carbonia sono\nscattati i provvedimenti del Tribunale. Vittima un 23enne di\norigini ucraine che a seguito delle botte riport\u00f2 la lesione\ndella mandibola.\u00a0\u00a0\u00a0\n\t\t\t\t   Nei confronti degli autori del pestaggio, uno diventato da\npochi giorni maggiorenne l'altro di 17 anni, da subito indagati\nper lesioni gravissime, il Gip del Tribunale per i minori di\nCagliari ha emesso due ordinanze cautelari: il 18enne dovr\u00e0\nessere inserito in una comunit\u00e0, il complice invece non potr\u00e0\nuscire dalla sua abitazione di sera, potr\u00e0 svolgere attivit\u00e0 di\nstudio, sportive e parrocchiali previa individuazione dei\nservizi sociali e potr\u00e0 allontanarsi da Carbonia solo per\nragioni di studio. Denunciato anche un 20enne, autore del video,\nper diffamazione e omissione di soccorso.", "titolo_articolo": "Pestato e filmato, due misure cautelari", "tags": ["giustizia", "aggressioni (generico)", "televisione", "archiviato"]}