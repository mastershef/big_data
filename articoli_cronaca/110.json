{"categoria": "Cronaca", "sottotitolo": "Preso a calci in faccia nel Barese, guarir\u00e0 in 10 giorni", "testo": "(ANSA) - MODUGNO (BARI), 30 MAG - Il consigliere comunale di\nmaggioranza al Comune di Modugno, il giornalista Paolo Magrone,\n\u00e8 stato vittima di un'aggressione compiuta da tre persone nel\ncentro di Modugno. Magrone, che guarir\u00e0 in dieci giorni, \nl'altra sera avrebbe invitato un automobilista a moderare la\nvelocit\u00e0 all'interno del centro storico dove vige il limite dei\n20 km/h. Da qui la violenza reazione dell'automobilista e dei\nsuoi due amici che hanno picchiato il consigliere comunale con\ncalci e pugni anche al volto, provocandogli un trauma facciale e\ncontusioni ad una caviglia.\u00a0\u00a0\u00a0\n\t\t\t\t   In una nota l'Amministrazione comunale parla di \"un vile\npestaggio messo in atto da tre infimi soggetti\" e si augura \"che\ni tre esecutori, complici e mandanti vengano consegnati alla\ngiustizia dopo accurate indagini\". \"Esprimiamo vicinanza e\nsolidariet\u00e0 a Paolo - conclude il Comune - con l'augurio che\nritorni presto e pi\u00f9 forte di prima a lottare con noi per una\nModugno sempre migliore, pi\u00f9 bella e sempre libera da\ndelinquenti di siffatta specie\".", "titolo_articolo": "Invita auto a rallentare, picchiato", "tags": ["enti locali", "giustizia", "archiviato", "paolo magrone", "person"]}