{"categoria": "Cronaca", "sottotitolo": "Blitz Carabinieri, per altre due persone obbligo di dimora", "testo": "(ANSA) - CAGLIARI, 29 MAG - Cinque persone sono state\narrestate dai carabinieri nell'ambito di una maxi indagine che\nha permesso di sgominare un'organizzazione criminale\nspecializzata nel traffico di droga, specialmente cocaina,\ndall'Olanda all'Italia. All'alba sono state notificate sette\nordinanze di custodia cautelare: due persone sono finite in\ncarcere (una era in Olanda), tre ai domiciliari e a due \u00e8 stato\nnotificato il provvedimento di obbligo di dimora. Tutti sono\naccusati di \"associazione a delinquere finalizzata al traffico\nnazionale ed internazionale di sostanze stupefacenti o\npsicotrope\". Le ordinanze richieste dalla Dda, sono state\nfirmate dal Gip di Cagliari e notificate tra Cagliari, Nuoro e\nl'Olanda. L'operazione, coordinata dal Comando provinciale\ndell'Arma, ha coinvolto 100 militari della Compagnia di\nCarbonia, in cooperazione con la polizia olandese, delle\nCompagnie di Cagliari, Nuoro, Lanusei e del Nucleo\nInvestigativo, con il supporto dello Squadrone Eliportato\nCacciatori di Sardegna e delle unit\u00e0 cinofile.", "titolo_articolo": "Droga da Olanda a Sardegna, 5 arresti", "tags": ["droga", "giustizia", "arresto", "archiviato", "polizia di stato", "direzione distrettuale antimafia", "organization"]}