{"categoria": "Cronaca", "sottotitolo": "Indagati 5 medici a Bergamo, danno da 950mila euro", "testo": "(ANSA) - BERGAMO, 30 MAG - Una presunta frode ai danni del\nServizio sanitario regionale lombardo \u00e8 stata scoperta dalla\nGuardia di finanza di Bergamo, che ha denunciato a piede libero\ncinque dirigenti medici delle aziende socio sanitarie Bergamo\nOvest (Treviglio) e Bergamo Est (Seriate). I cinque, stando alle\ncontestazioni, pur avendo scelto di lavorare in regime\nlibero-professionale all'interno di ospedali pubblici - ovvero\nil cosiddetto regime 'intramoenia' -, assicurandosi cos\u00ec\nun'indennit\u00e0 di esclusivit\u00e0 pari complessivamente a 200 mila\neuro in aggiunta agli stipendi, in realt\u00e0 esercitavano la\nprofessione sanitaria anche all'esterno.\u00a0\u00a0\u00a0\n\t\t\t\t   Le fiamme gialle hanno ricostruito visite e prestazioni\neffettuate dai medici nei confronti di singoli pazienti in\nstrutture sanitarie private, all'insaputa delle amministrazioni\npubbliche di rispettiva appartenenza e incassando ulteriori\ncompensi ricostruiti dai militari in 750mila euro. Il danno al\nServizio sanitario regionale ammonta a 950 mila euro.", "titolo_articolo": "Truffa al sistema sanitario lombardo", "tags": ["assistenza sanitaria", "salute", "archiviato", "bergamo ovest", "person", "guardia di finanza", "organization"]}