{"categoria": "Cronaca", "sottotitolo": "Omicidio nel '99, 'responsabilit\u00e0 va oltre ragionevole dubbio'", "testo": "(ANSA) - BOLOGNA, 29 MAG - La Procura di Bologna, con il pm\nRoberto Ceroni, ha chiesto l'ergastolo per Stefano Monti, il\n59enne accusato di aver ucciso, la sera del 5 dicembre 1999, il\nbuttafuori 34enne Valeriano Poli. Davanti alla Corte d'Assise,\npresieduta dal giudice Stefano Scati, il pm ha sostenuto che la\nresponsabilit\u00e0 dell'imputato, arrestato nel giugno dello scorso\nanno dalla polizia, \"\u00e8 stata ampiamente dimostrata, molto oltre\nogni ragionevole dubbio\".       \n   Secondo Ceroni al 59enne non devono essere concesse le\nattenuanti generiche, perch\u00e9 \"non ha dato segni di ravvedimento,\nnon ha offerto risarcimenti ai familiari della vittima e ha\ncercato di depistare le indagini\". Per il pm, che ha condotto\nuna requisitoria di oltre quattro ore, sussiste invece\nl'aggravante della premeditazione. L'omicidio, ha ricostruito il\nmagistrato, fu commesso per vendetta alcuni mesi dopo una rissa,\navvenuta all'uscita della discoteca Tnt, in cui Monti venne\npicchiato da Poli.", "titolo_articolo": "Buttafuori ucciso, chiesto l'ergastolo", "tags": ["giustizia", "imputato", "arresto", "pena", "omicidio", "archiviato", "stefano scati", "valeriano poli", "stefano monti", "roberto ceroni", "person", "polizia di stato", "corte d'assise", "organization"]}