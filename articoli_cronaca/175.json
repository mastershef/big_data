{"categoria": "Cronaca", "sottotitolo": " Stop dunque alla vendita della 'cannabis light'", "testo": "Per la Cassazione, la legge non consente la vendita o la cessione a qualunque titolo dei prodotti \"derivati dalla coltivazione della cannabis\", come l'olio, le foglie, le infiorescenze e la resina. Lo hanno deciso le sezioni unite penali della suprema corte che cos\u00ec danno uno stop alla vendita della 'cannabis light'.\nLa commercializzazione di 'cannabis sativa L'. e, in particolare, di foglie, inflorescenze, olio, resina, ottenuti dalla coltivazione della predetta variet\u00e0 di canapa, non rientra nell'ambito di applicazione della legge n.242 del 2016 che qualifica come lecita unicamente l'attivit\u00e0 di coltivazione di canapa\" delle variet\u00e0 per uso a fini medici, \"pertanto integrano reato\", afferma la Cassazione nella sua massima sulla 'cannabis light', \"le condotte di vendita e, in genere, la commercializzazione al pubblico, a qualsiasi titolo, dei prodotti derivati dalla coltivazione della 'cannabis sativa L.', salvo che tali prodotti siano in concreto privi di efficacia drogante\". Saranno dunque i giudici di merito, di volta in volta, a valutare quale sia la soglia di 'efficacia drogante' che rientra nei 'parametri' del consentito. Il verdetto emesso dalle Sezioni Unite si \u00e8 concluso con l'annullamento con rinvio della revoca di un sequestro di prodotti derivati dalla cannabis, come chiesto in subordine dal Pg della Suprema Corte che si era espresso per l'invio degli atti alla Consulta, come prima indicazione.\nSulla Cassazione a proposito della cannabis \"non sono sorpreso dalla sentenza, mi dispiace per i posti di lavoro, che spero possano essere riconvertiti. Ma \u00e8 un messaggio chiaro, chiarisce una cosa ovvia, la droga fa male e ci si pu\u00f2 divertire in modo diverso\", ha detto il vicepremier Matteo Salvini a Dritto e Rovescio su Rete 4 commentando la sentenza avversa ai canapa shop, contro i quali il ministro dell'Interno aveva lanciato una campagna.", "titolo_articolo": "Cannabis, Cassazione: \u00e8 reato vendere prodotti derivati", "tags": []}