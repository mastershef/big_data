{"categoria": "Cronaca", "sottotitolo": "Detenuti illecitamente, scoperti da sms sbagliato", "testo": "(ANSA) - VENEZIA, 31 MAG - Ben 13 telefoni cellulari della pi\u00f9\nsvariata foggia e natura sono stati scoperti all'interno del\ncarcere Baldenich di Belluno. I telefonini, indagini sono in\ncorso, sono stati trovati grazie a un sistema di triangolazioni,\nnascosti all'interno di muri, suppellettili ed addirittura\ninfilati in saponette. Si tratta di apparecchi tradizionali ma\nanche sofisticati. Secondo l'inchiesta i telefonini venivano\nusati dai carcerati per parlare con amici e parenti, che\nprovvedevano alle ricariche delle schede, scavalcando cos\u00ec la\nsorveglianza. La scoperta \u00e8 stata fatta casualmente quando lo\nscorso Natale un sms di auguri inviato dal carcere \u00e8 giunto ad\nun destinatario sbagliato, estraneo alla persona che lo aveva\nmandato. Questi si \u00e8 rivolto ai carabinieri che hanno avviato\ngli accertamenti. Indagini sono in corso per risalire alle varie\ntelefonate effettuate incrociando numeri e per valutare l'entit\u00e0\ndegli illeciti.", "titolo_articolo": "Carceri: scoperti 13 telefoni cellulari", "tags": ["sistemi telecomunicazione", "internet", "carceri", "indagine", "archiviato", "baldenich", "organization"]}