{"categoria": "Cronaca", "sottotitolo": "Ricoverato in rianimazione, voleva recuperare un giocattolo", "testo": "(ANSA) - MODENA, 29 MAG - Un bambino di tre anni \u00e8 ricoverato\nin gravi condizioni all'ospedale Maggiore di Bologna dopo che\nieri in via Mattioli a Zocca, in provincia di Modena, \u00e8 caduto\ndal balcone di casa, situato al primo piano, da una altezza di\ntre metri. Secondo le ricostruzioni dell'accaduto, il bimbo\nstava giocando insieme al fratello, quando, per recuperare una\npiccola palla di plastica si \u00e8 sporto troppo. Ad accorgersi\ndell'accaduto \u00e8 stata la madre, che ha avvertito subito i\nsoccorsi. A riportare la vicenda \u00e8 il Resto del Carlino. \n   Sul posto l'elisoccorso e i carabinieri. Il bambino si trova\nricoverato nel reparto di rianimazione dell'ospedale bolognese.", "titolo_articolo": "Bimbo di tre anni cade dal balcone", "tags": ["pediatria", "ospedali; cliniche", "condizioni mediche", "archiviato"]}