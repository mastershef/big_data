{"categoria": "Cronaca", "sottotitolo": "Monito del Colle, pi\u00f9 sinergia governo, con dialogo superare contrasti ", "testo": "Caloroso abbraccio tra il presidente del Consiglio Giuseppe Conte e il vicepremier Matteo Salvini durante il ricevimento per la festa della Repubblica ai Giardini del Quirinale sabato sera. \"Ci vogliamo bene, benissimo\", ha aggiunto Salvini, rivolgendosi ai giornalisti intorno. Subito dopo, ha presentato la sua fidanzata Francesca Verdini al presidente del Consiglio.\n\"Libert\u00e0 e democrazia non sono compatibili con chi alimenta i conflitti, con chi punta a creare opposizioni dissennate fra le identit\u00e0, con chi fomenta scontri, con la continua ricerca di un nemico da individuare, con chi limita il pluralismo\". Lo afferma il presidente della Repubblica Sergio Mattarella parlando al Quirinale in occasione del concerto per il corpo diplomatico che apre le celebrazioni della Festa della Repubblica.\u00a0\n\"Soltanto la via della collaborazione e del dialogo permette di superare i contrasti e di promuovere il mutuo interesse nella comunit\u00e0 internazionale\".\u00a0\"Abbiamo bisogno di praticare attenzione e rispetto reciproco, nella libert\u00e0 e nella legalit\u00e0 internazionale per avanzare nella strada del progresso con il dinamismo che contrassegna il mondo contemporaneo in cui viviamo\". Lo ha affermato il presidente della Repubblica Sergio Mattarella parlando al Quirinale dove ha sottolineato che \"i valori della civilt\u00e0\" contrastano \"in modo radicale\" con l'idea \"fomentare scontri, con la continua ricerca del nemico\".\n\"Il sentimento di appartenenza ad una comunit\u00e0 coesa e solidale si cementa attraverso l'equilibrato contemperamento degli interessi, essenza della funzione di mediazione che i Prefetti esercitano in pi\u00f9 ambiti, alla ricerca di un punto di incontro che anteponga il bene generale alle convenienze particolari\". Questa \u00e8 la riflessione che il presidente Sergio Mattarella affida ai prefetti italiani nel tradizionale messaggio in occasione della Festa della Repubblica.\n\"\u00c8 un compito tanto pi\u00f9 delicato nel momento in cui, specie in alcune aree del Paese, le incertezze del ciclo economico sembrano - aggiunge Mattarella - non offrire solide prospettive a molti lavoratori, soprattutto giovani, ed alle loro famiglie. La condizione di donne e uomini in difficolt\u00e0 - che richiama ciascuno all'adempimento degli inderogabili doveri costituzionali di solidariet\u00e0 - \u00e8 alleviata dalle reti di protezione sociale attive sui territori, spesso con il concorso generoso del volontariato e dell'associazionismo, che meritano la stima e il sostegno delle istituzioni\".\u00a0\n\"La pluralit\u00e0 e diversit\u00e0, che la Carta repubblicana ha voluto garantire, vive nella leale collaborazione fra lo Stato e le autonomie, nella sinergia fra i livelli di governo, nell'esercizio quotidiano dei principi di solidariet\u00e0 e sussidiariet\u00e0, finalizzati ad assicurare l'unit\u00e0 della nazione insieme all'efficacia dell'azione pubblica\", sottolinea ancora Mattarella, aggiungendo:\u00a0 \"Nel vostro costante impegno a tutela della sicurezza e serenit\u00e0 della convivenza, vi orienta lo spirito della Costituzione repubblicana, dei diritti e doveri dei cittadini che essa proclama cos\u00ec come dei limiti che pone alle autorit\u00e0, nel segno del primato della legalit\u00e0\".\n\"Il coordinato impegno delle Forze di Polizia rappresenta una leva fondamentale per rafforzare la fiducia dei cittadini nelle istituzioni democratiche e affrontarne le paure, prevenendo possibili spinte irrazionali alla violenza e al rifiuto delle regole\"\n\"Con questi auspici, confidando che il 2 giugno possa essere momento di rinnovata riflessione sul significato profondo del pubblico servire, rinnovo i pi\u00f9 cari auguri di buon lavoro a voi Prefetti, alle istituzioni locali ed a quanti condividono con voi la celebrazione dell'anniversario repubblicano\". Con questo invito alla \"riflessione\" il presidente Sergio Mattarella ha chiuso il suo messaggio ai prefetti in occasione della Festa della Repubblica.", "titolo_articolo": "Mattarella, democrazia incompatibile con ricerca nemico", "tags": []}