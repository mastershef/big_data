{"categoria": "Cronaca", "sottotitolo": "Pi\u00f9 a monte era stata recuperata anche la sua auto", "testo": "(ANSA) - CORCIANO (PERUGIA), 30 MAG - E' stato trovato morto\ndai vigili del fuoco nel torrente Caina, tra Perugia e Corciano,\nun settantacinquenne del quale marted\u00ec si erano perse le tracce\ninsieme ai suoi due cani. Diverse centinaia di metri pi\u00f9 a monte\ni soccorritori avevano recuperato l'auto dell'uomo. Non \u00e8 ancora\nchiaro per quale motivo sia finito nel corso d'acqua ingrossato\ndalla pioggia degli ultimi giorni con la sua vettura.\u00a0\u00a0\u00a0\n\t\t\t\t   L'auto \u00e8 stata trovata in localit\u00e0 Solomeo di Corciano. Il\ncorpo era invece nei pressi del ponte sulla strada Pievaiola\nnella zona di Capanne.\u00a0\u00a0\u00a0\n\t\t\t\t   L'allarme per la scomparsa del settantacinquenne era stato\ndato dai familiari ai carabinieri di Corciano che sulla base del\npiano predisposto dalla prefettura di Perugia avevano subito\nattivato le ricerche nelle quali sono stati impegnati i vigili\ndel fuoco. Questi hanno costituito un posto di comando avanzato\ncon personale esperto in topografia applicata al soccorso. Sul\nposto anche il Soccorso alpino speleologico Umbria.", "titolo_articolo": "Trovato morto in torrente nel perugino", "tags": ["incidenti stradali", "archiviato"]}