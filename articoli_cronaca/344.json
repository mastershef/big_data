{"categoria": "Cronaca", "sottotitolo": "Matematica la pi\u00f9 difficile. Le ragazze pi\u00f9 brave dei maschi", "testo": "(ANSA) - ROMA, 30 MAG - Aumentano alle scuole superiori  gli\nstudenti ammessi alla classe successiva e diminuisce la\npercentuale dei non ammessi: su 100 studenti scrutinati, 71\nhanno direttamente conseguito l'ammissione alla classe\nsuccessiva, mentre i non ammessi e quelli che hanno riportato la\nsospensione del giudizio in una o pi\u00f9 discipline sono\nrispettivamente il 7,4% e il 21,5%. Di questi ultimi, a seguito\ndella verifica aggiuntiva a settembre, pi\u00f9 del 90% ha conseguito\nla promozione alla classe successiva (93,3% dei sospesi in\ngiudizio). E' quanto emerge dall'approfondimento del Miur\nrelativo agli esiti degli scrutini delle superiori per l'anno\nscolastico 2017/2018. Lo studio evidenzia come sia aumentata la\npercentuale di studentesse e di studenti che non sono stati\nscrutinati per non aver frequentato almeno i tre quarti del\nmonte ore annuale previsto dal percorso curriculare: si \u00e8\npassati dal 2,2% nell'a.s. 2016/2017 al 2,7% nell'a.s.\u00a0\u00a0\u00a0\n\t\t\t\t2017/2018. Infine, le ragazze conseguono risultati migliori\nrispetto ai colleghi maschi.", "titolo_articolo": "Scuola: alle superiori aumentano ammessi", "tags": ["scuola", "archiviato"]}