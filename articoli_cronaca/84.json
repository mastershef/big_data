{"categoria": "Cronaca", "sottotitolo": "Criticit\u00e0 rossa in regione per rischio esondazioni e frane", "testo": "(ANSA) - MODENA, 29 MAG - Emilia-Romagna nella morsa del\nmaltempo con allerta rossa, per tutta la giornata, per le piene\ndei fiumi e il rischio di esondazioni e frane, in particolare in\nEmilia. Pericoli che hanno richiesto la mobilitazione della\nprotezione civile nazionale sul territorio. Attenzione alta a\nModena, dove restano chiusi tutti i ponti sul fiume Secchia per\nil quale nelle prossime ore \u00e8 atteso un nuovo innalzamento del\nlivello dell'acqua a causa delle piogge persistenti. Riaperto\ninvece il ponte di via Curtatona, sul torrente Tiepido, dopo la\npulizia della strada.\u00a0\u00a0\u00a0\n\t\t\t\t   Nella citt\u00e0 emiliana in via precauzionale oggi non \u00e8 prevista\nattivit\u00e0 scolastica pomeridiana a Villanova: il nido Trottola,\nla scuola d'infanzia San Pancrazio e la primaria Ciro Menotti.\u00a0\u00a0\u00a0\n\t\t\t\tGi\u00e0 nella serata di ieri tecnici comunali e volontari della\nprotezione civile, insieme a operatori della polizia municipale,\nhanno contattato gli abitanti della localit\u00e0 San Pancrazio\ninvitandoli a portarsi ai piani alti delle abitazioni nella\ngiornata di oggi.", "titolo_articolo": "Maltempo, chiusi ponti sul Secchia", "tags": ["disastri; incidenti", "meteo", "inondazione", "archiviato", "ciro menotti", "san pancrazio", "person"]}